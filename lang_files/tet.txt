Dili, 11 Outubru 2021 - Gabinete Apoiu Atividade Kónjuge Prezidente Repúblika (GAAK-PR) hala’o treinamentu ‘Hakbiit Negosiante’ hodi hasa’e negosiante feto sira-nia abilidade, durante loron rua iha suku Bikeli no loron rua mós iha suku Makadade, Ataúru, no hetan partisipante hamutuk na’in-56.
Treinamentu ne’e ninia objetivu prinsipál mak atu hasa’e no kapasita inan-feton sira kona-ba jestaun finansiamentu nune’e bele jere ho di’ak wainhira hala’o negósiu loro-loron nian hodi bele hatene kapitál ho lukru hira mak sira iha. Iha loron daruak hosi treinamentu ne’e partisipante sira mós aprende no simu treinamentu Kulinária kona-ba oinsá prepara ai-hán lokál ho di’ak nune’e bele utiliza produtu lokál ka materiál lokál nian maibé sabór furak atu bele dada ka atrai liután turizmu lokál no internasionál ba Ataúru.
Partisipante na’in-56 iha treinamentu ne’e mai hosi Uaruana, Fatu’u, Akrema no Makadade.
Komunidade iha suku Bikeli ho Makadade agradese ba Espoza PR ne’ebé ho inisativa hakbiit negosiante ki’ik liuhosi programa fó treinamentu nune’e bele hasa’e sira-nia kapasidade atu bele prepara ho di’ak liután sira-nia produtu kulinária iha Ataúru hodi simu turista lokál hosi fatin hotu-hotu ne'ebé sei ba vizita Ataúru.

Manufahi, 22 Novembru 2021 – Sekretaria Estadu Joventude no Desportu (SEJD), liuhosi Sentru Foinsa'e Dom Boaventura Manufahi (CEFOBOM), iha segunda (22/11) ne’e, apoia fundu ho montante $45.000.00, ba grupu foinsa'e kreativu iha munisípiu Manufahi hodi dezenvolve atividade pekuária, agrikultura, no turizmu hodi aumenta rendimentu grupu foinsa’e sira nian.
Pontu fokál SEJD Livia Maria de Jesus hateten, fundu estimula emprendedorizmu sosiál apoia ba grupu foinsa'e kreativu iha suku, nu'udar programa SEJD nian liuhosi Diresaun Nasionál Asosiativizmu Juventude no mós Diresaun Kreatividade Nasionál Juventude, no programa refere realiza iha teritóriu Timór laran tomak ba suku 452, ho objetivu atu apoia foinsa'e sira nia forsa, poténsia, kapasidade no kreatividade oinsá mak atu solusiona problema ne'ebé joven sira enfrenta.
Enkuantu Jenerál Manajer CEFOBOM Antoninho Doutel Sarmento informa, fundu ho montante  $45.000.00 ne'e, apoia ba postu-administrativu Turiskai $15.000.00, Same  $10.000.00, Fatuberliu $10.000.00 no Alas $10.000.00.

Manufahi, 10 Dezembru 2021 – Eis jornalista rádiu komunidade 1912 Manufahi, Domingos Rodrigues, iha sesta-feira (10/12) ne’e, ezije ba Sekretária Estadu Komunikasaun Sosiál (SEKOMS) atu halo reestruturasaun ba estrutura no hadi'a jestaun rádiu komunidade 1912 Manufahi.
Hafoin sosializasaun média munisípiu iha salaun administrasaun munisípiu Manufahi, eis jornalista ne’e hatete katak, ezisténsia rádiu komunidade 1912 Manufahi hahú eziste iha I Governu konstitusionál to’o agora, maibé ninia progresu iha programasaun la mudansa to’o agora, tán ne’e rekomenda ba SEKOMS no asosiasaun rádiu komunidade atu hadi'a jestaun rádiu refere hodi divulga informasaun ba públiku ho kualidade.
Iha fatin hanesan eis jornalista rádiu komunidade 1912 Manufahi,  Lívia Maria de Jesus, rekomenda ba SEKOMS atu hadi’a jestaun rádiu komunidade tanba durante ne’e hetan hela apoiu fundu transferénsia públika kada tinan hosi SEKOMS.
Enkuantu responde ba kestaun ne’e, diretór Diresaun Nasionál Promosaun Dezenvolvimentu Media Lokál (DNPDML), José da Costa realsa katak, atu halo reestruturasaun rádiu refere, hosi parte SEKOMS konsidera importante tebes, tanba rádiu komunidade hetan fundu kada tinan hosi SEKOMS liuhosi Orsamentu Jerál Estadu, presiza duni atu kria jestaun ne’ebé di’ak hodi utiliza fundu transferénsia públika ne’e ho responsabilidade.
Aléin hosi ne’e José hatete katak, atu halo reestruturasaun depende ba autoridade no komunidade sira iha Manufahi mak halo planu atu halo reestrutura, no SEKOMS prontu fó apoiu tanba rádiu komunidade na’in loloos mak komunidade Manufahi.

Dili, 12 Marsu 2021 – Governu liuhosi Sekretáriu Estadu ba Komunikasaun Sosiál (SEKOMS) Merício Juvinal dos Reis Akara, husu ba komunidade sira atu labele tuda hasoru ambulánsia parte saúde nian ne’ebé movimenta hodi ba foti amostra ka tula pasiente Covid-19 ruma.
Merício Akara hato’o deklarasaun ida ne’e liuhosi komunikadu imprensa ne’ebé Timor News asesu ohin (12/3), relasiona ho kazu ema deskoñesidu balu tuda ambulánsia wainhira ekipa saúde atu ba foti amostra teste swab Covid-19, ne’ebé akontese iha 09 Marsu parte kalan iha área Kaikoli, postu-administrativu Vera-Krúz, munisípiu Dili.
“Ekipa Saúde sira mai ho misaun atu halo servisu no sei salva ita-nia moris hosi moras sira,” dehan Akara iha komunikadu imprensan ne’e.
Tanba ne’e, nia husu atu komunidade sira koopera nafatin ho ekipa saúde hodi bele tulun sira atu jere no kombate Covid-19 iha nasaun Timor-Leste.

Europa, 12 Marsu 2021 – To’o iha loron sexta (12/3) ne’e nasaun ualu (8) ona iha Eupora mak hapara provizoriamente ka suspende vasinasaun kontra Covid-19 ho vasina ne’ebé prodúz hosi empreza farmaséutika AstraZeneca, tanba mosu efeitu kolaterál ne’ebé bolu konjelamentu raan, hafoin pasiente simu tiha vasinasaun ho vasina AstraZeneca, haktuir CNN ohin (12/3).
Ajénsia Medikamentu Europeia (sigla inglés EMA) haktuir, efeitu kolaterál ne’e akontese ba ema hamutuk na’in-22 hosi populasaun liu millaun 3 ne’ebé simu ona vasinasaun ho AstraZeneca iha Europa.
Dinamarka nu’udar nasaun dahuluk ne’ebé deklara suspensaun ba utilizasaun vasina AstraZeneca durante loron 14, tanba iha feto ida ho idade 60 mate kauza hosi konjelamentu raan hafoin nia simu tiha vasinasaun ho vasina AstraZeneca.
Ministru Saúde Dinamarka Magnus Heunicke haktuir, seidauk posivel atu konklui kona-ba kazu hirak ne’e iha relasaun ho vasina AstraZeneca ka lae, maibé suspensaun ne’e atu prevene hodi hein informasaun loloos hafoin investigasaun.
Nasaun seluk iha Europa hanesan Áustria, Noruega, Islándia, Estónia, Lituánia, Luxemburgu no Letónia mós foti asaun ne’ebé hanesan ho Dinamarka, katak suspende mós aplikasaun vasina AstraZeneca.
Enkuantu Primeiru-Ministru Tailándia Prayut Chan-o-cha, ohin (12/3), kansela mós planu atu simu vasinasaun kontra Covid-19 ho vasina AstraZeneca, tanba haree ba kazu efeitu kolaterál ne’ebé mosu iha Europa.
Maibé, Austrália no Méxiko enfatiza atu kontinua uza vasina AstraZeneca kontra Covid-19, tanba seidauk iha evidénsia katak kazu konjelamentu raan ne’e impaktu hosi vasina AstraZeneca.

Dili, 12 Marsu 2021 – Ministériu Saúde (MS) rejista tán kazu pozitivu Covid-19 hamutuk na’in-11 iha munisípiu Dili, tuir informasaun ne’ebé Koordenadór Forsa-Tarefa ba Prevensaun no Mitigasaun Surtu Covid-19 Rui Maria de Araújo informa ohin (12/3) iha CCD, Dili.
Nia esplika, kazu 11 ne’e ida (1) mai hosi aldeia 04 de Setembro, suku Komoro, haat (4) hosi aldeia Frekat, suku Bairu-Pité, haat (4) mós mai hosi profisionál saúde ne’ebé halo formasaun Emergency Obstetrics and Neonatal Care (EMONC) iha Óspital Nasionál Guido Valadares (sigla portugés, HNGV), no rua (2) mai hosi rezultadu vijilánsia sentinela ne’ebé halo iha Sentru Saúde Formoza, no sira na’in-2 ne’e ida hela iha aldeia Mate Restu, Vila-Verde, no ida seluk hela iha Fatuhada.
Nune’e, totál pasiente pozitivu Covid-19 ne’ebé MS rejista iha munisípiu Dili hosi 07 Marsu 2021 to’o ohin (12/3) hamutuk na’in-47, totál jerál pasiente pozitivu Covid-19 ne’ebé ativu hela iha Timor-Leste hamutuk 76, no rekuperadu foun laiha.

Dili, 13 Marsu 2021 – Koordenadór Forsa-Tarefa ba Prevensaun no Mitigasaun Surtu Covid-19, Rui Maria de Araújo, informa ohin (13/3) iha CCD, katak rejista tan kazu pozitivu foun 8 ne’ebé kazu 6 rezjista iha kapitál Dili no kazu 2 rejista iha Baucau. Nian ida hosi pasiente pozitivu covid-19 nain rua ne’ebé rejista iha Baucau mak Estudante ida hosi Instituto Ciências de Saúde (ICS) ne’ebé sai hosi dili iha loron 8 Marsu 2021, loron ida antes lockdown ka konfinamentu serka sanitária ne’ebé governu implementa iha Dili iha loron 9 Marsu 2021.
“Sira nain rua ne’ebé pozitivu iha Baucau mak [...] estudante ida ema Baucau duni, estuda iha Instituto Ciências de Saúde. Iha Baucau nia hela iha Aldeia Kaibuilale, Suku Kaibada, Baukau Villa. Iha Dili nia hela iha Aldeia Fomento III, Suku Kumoro. Kazu pozitivu ne’e nia sai hosi Dili ba Baucau iha dia 8 Marsu sae mikrolet ida ho ema lubuk ida [...] ”, esplika Rui Araujo liuhosi konferénsia imprensa.
Nia informa mós katak pasiente ne’e iha Dili hela ho nia família rasik no ema ida iha família ne’e iha kontaktu besik mós ho ema balu ne’ebé pozitivu tiha ona hosi Aldeia 4 de Setembro Tasi-Tolu, Dili.

Dili, 15 Marsu 2021 – Governu liuhosi reuniaun Konsellu Ministru, ohin (15/03), iha Ministériu Finansas, Dili, aprova projetu rezolusaun ba estensaun serka sanitária iha Dili to’o 23:59 iha loron 2 fulan-abril tinan 2021. Dezisaun ne’e Konsellu Ministru foti hafoin halo análize ba aprezentasaun husi koordenadór sira husi Sentru Integradu Jestaun Krize kona-ba pontu situasaun epidemiolójiká iha Timor-Leste.
Rezolusaun governu nian mantein impozisaun serka sanitaria ne’ebé implementa ona iha konfinamentu faze dahuluk, liu-liu konfinamentu domisiliáriu jerál ba ema hotu ne’ebé mak oras ne’e daudaun hela iha Munisípiu Dili, ne’ebé kontinua hela iha sira nia uma ka iha sira nia alojamentu temporáriu.

Dili, 15 Marsu 2021 - Ministra Saúde, Odete Maria Freitas Belo, halao enkontru ho Prezidente Asosiasaun Komersiante Komunidade Xinéza-Timoroan (sigla portugés, ACCCTO), Kathleen Gonçalves, iha Sala Gabinete Ministra, Palácio das Cinzas, Caicoli, Díli. Iha enkontru ne’e, Kathleen ho nia ekipa husu ba Ministra Saúde atu sira bele lori vasina Sinovax mai iha Timor-Leste hodi fo ba sira-nia komunidade.
"Hosi parte Xiña nian, [...] iha pandemia ida-ne'e sira preokupa liu oinsá mak sira-nia komunidade ne'e bele hetan vasina. Entaun sira husu karik sira bele lori vasina Sinovax mai iha Timor para bele fó ba sira-nia komunidade. Entaun ita-nia resposta mak ne'e, ita hili AstraZeneka, [...] orsida sei fó ba ema hotu-hotu. Se mak tama iha kriteria pursentu rua-nulu (20%) komunidade ne'ebé mak hela iha Timor, bainhira nia elezível tuir kriteria ne'ebé mak iha [...] hotu-hotu iha direitu, la haree ba rasa no hosi rai Ida-ne'ebé”, Esplika Ministra Saúde.
Tanba governu planu 20% de’it, ACCCTO hakarak lori Sinovax pursentu ualu-nulu (80%) tama mai Timor. Hatan ba ida ne’e Ministra Saúde hateten katak Governu presija haree hamutuk no tetu ho rekomendasaun hosi Organizasaun Mundiál ba Saúde (OMS) antes foti desizaun ba vasina seluk ne'ebé mak ita hakarak lori mai Timor-Leste.

Dili, 17 Marsu 2021: Relasiona ho Eiz Primeiru-Ministru (PM) Marí Alkatiri nia lamentasaun katak Governu no Estadu nonook de’it ba situsaun atuál iha Timor-Leste ne’ebé enfrenta hela pandemia Covid-19 no kazu mós aumenta maibé parte balu nafatin la kumpri regra serka sanitária, PM Taur Matan Ruak responde katak importante liu mak ema hotu-hotu tenke kalma, tanba xave atu rezolve situasaun atuál iha Timor-Leste mak komportamentu no vasina.
“Tenke kalma, ne’e importante loos […]. Ita bele ko’alia to’o iha ne’ebé de’it mós xave iha buat rua de’it, ida ita-nia komportamentu, ida mak vasina. Ita la halo milagre, vasina seidauk iha presiza ema nia komportamentu, taka ibun uza máskara, fase liman, labele halibur malu, kuandu moras ona informa lalais ba saúde, liu ida ne’e laiha,” dehan PM Taur hafoin hasoru malu ho Prezidente Repúblika Francisco Guterres Lú Olo, iha kuarta (17/3) ne’e iha Palásiu Prezidensiál, Dili.

Dili, 23 Marsu 2021 – Ministériu Negósiu Estranjeiru no Kooperasaun (MNEK) haktuir iha komunikadu imprensa ne’ebé divulga ohin (23/3) katak, iha sexta (19/3) liubá parte MNEK no Ministériu Finansa (MF) halo ona transferénsia pagamentu Renda tinan 2021 nian ba Embaixada no Konsuladu sira iha rai-li’ur hamutuk ruanulu (20), no mós halo ona transferénsia pagamentu kustu operasionál períodu Janeiru 2021 to’o Juñu 2021 ba Embaixada no Konsuladu sira iha rai-li’ur hamutuk lima (5).
Totál orsamentu ne’ebé MNEK no MF transfere ba Renda no Kustu Operasionál ne’e hamutuk $1.988.500.
Embaixada no Konsuladu ruanulu (20) ne’ebé simu transferénsia pagamentu ba Renda tinan 2021 nian ne’e mak hanesan, Konsuladu Sidney, Konsuladu Darwin, Konsuladu Atambua, Brunei Darussalam, Kamboja, Kuba, Mosambike, Filipina, Korea Súl, Xina, Vatikanu, Estadu Unidus Amérika, Laos, Reinu Unidu, CPLP, Bruxelas, Malázia, Birmánia, Nova Zelándia no Japaun.
Enkuantu Embaixada no Konsuladu lima (5) ne’ebé simu tranferénsia pagamentu ba kustu operasionál mak hanesan, Nova Iorke, Bruxelas, Tailándia, Vietname no Jénebra.
Transferénsia pagamentu Renda Ba Embaixada Timor-Leste iha Brazíl ba tinan 2021 nian no kustu operasionál ba Embaixada Timor-Leste iha Vatikanu ba períodu Janeiru 2021 to’o Juñu 2021, MNEK submete ona ba MF no sei prosesa iha semana ida ne’e nia laran.

Dili, 15 Fevereiru 2021 - Iha tinan 2020 Arkivu no Muzéu Rezisténsia Timorrense (AMRT) rekolla reseita hamutuk dólar amerikanu 3.600 ($3.600,00) hosi billete sira ne'ebé vizitante sira sosa wainhira vizita AMRT, Dili.
Diretór Jestaun no Administrasaun AMRT Abrão Marino dos Santos hateten ohin (15/2) iha edifísiu AMRT katak, reseita ne'ebé AMRT rekolla iha 2020 menus relasiona ho pandemia Covid-19 ne'ebé halo AMRT ladún hetan vizitante barak.
"Ita hatene katak agora situasaun Covid-19, ema estranjeiru sira la mai no ema iha rai-laran de'it (mak vizita) nune'e ami rekolla reseita ladún barak. Iha tinan 2020 ne'e ami rekolla (reseita) apenas $3.600,00", Diretór Abrão informa ba jornalista Timor News.
Enkuantu Xefe Departamentu Unidade Edukativa no Kultura Moises de Jesus esplika, AMRT iha tipu billete tolu ne'ebé nia folin la hanesan, mak billete ho folin sentavu 0.25 ba estudante sira, sentavu 0.50 ba idozu sira, no $1.00 ba funsionáriu sira.

Ainaru, 22 Fevereiru 2021 – Xefe suku Foho-Ailiku, postu-administrativu Hatu-udu, Ainaru, Deonato de Araújo Laet hateten katak, durante asume knaar nu’udar Xefe suku, nia preokupa tebes ho ezijénsia hosi komunidade sira iha suku refere kona-ba eletrisidade, estrada no bee-moos.
“Tanba komponente tolu (eletrisidade, estrada no bee-moos) ne’e mak sai hanesan nesesidade prinsipál iha moris loro-loron nian liuliu estrada mak difikulta tebes agrikultór sira atu lori produtu ba merkadu hodi sustenta nesesidade uma-laran,” Xefe suku esplika ba jornalista Timor News, iha sexta (19/2) ne’e, via telefone.
Nia akresenta, komunidade mós ezije maka’as eletrisidade tanba ohin loron sira mós uza teknolojia barak ne’ebé presiza enerjia eletrisidade. Iha realidade, komunidade sira nafatin uza hela ahi tradisionál hanesan sunu kamii no minarai hodi haroman fatin iha tempu kalan no ida ne’e bele fó impaktu negativu ba sira-nia saúde.
Nia dehan katak problema hirak ne’e hato’o ona ba Governu, kona-ba estrada parte Governu responde ona no karik tempu badak sei hahú faze implementasaun, maibé eletrisidade no bee-moos mak seidauk iha resposta.

Dili, 22 Janeiru 2021 – Vendedór sira iha Largo Lecidere, Dili, ne’ebé hamahan-an iha lona nia okos hodi buka osan atu sustenta moris liuhosi fa’an sasán, hato’o sira-nia preokupasaun kona-ba mahon ne’ebé sira harii de’it ho lona ne’e katak wainhira udan ka anin boot sempre sobu beibeik sira-nia lona hodi halo sira sente terus liu no la seguru iha lona-mahon nia okos.
“Wainhira udan ho anin mai halo ami-nia sasán sira bokon hotu, lona sira mos (udan ho anin) baku sai no estraga hotu halo naklees tanba ne’e sente hanesan ami terus liu iha udan ho anin ne’e,” vendedora ida ho naran Maria Ximenes haktuir ohin (22/01) ba jornalista Timor News iha Largo Lecidere.
Preokupasaun ne’ebé hanesan hato’o mós hosi vendedór Agusto Carvalho, tanba ne’e vendedór hirak ne’e husu ba Governu tulun sira liuhosi prepara fatin ne’ebé di’ak ka adekuadu iha Largo Lecidere atu sira bele hala’o atividade negósiu ho seguru hodi sustenta uma-laran.

Dili, 11 Janeiru 2021 – Amaro da Cunha Soares nu’udar labarik minoridade ida ho idade 10, haktuir katak nia fa’an haas loro-loron dezde tinan 2019 to’o oras ne’e, hodi buka osan no ajuda nia inan-aman atu sosa foos hodi sustenta sira-nia uma-laran.
Amaro hateten, kada loron wainhira ema sosa hotu kedas haas ne’ebé nia fa’an entaun nia sei hetan $10, no osan ne’e la’os hodi ajuda sosa de’it foos maibé hodi sosa mós nia sasán ne’ebé uza ba eskola nian hanesan kadernu no lapizeira.
“Ha’u fa’an haas hodi la’o ba Largu no ba tasi-ibun sira tanba ta’uk la folin,” dehan Amaro ohin (11/01) ba jornalista Timor News, iha resintu Muzéu Rejisténsia, Dili.
Amaro ne’ebé mai hosi Laklubar, munisípiu Manatutu ne’e haktuir tán, nia nafatin ativu iha eskola, maibé wainhira oras aprendijazen iha eskola remata no fila ona ba uma mak nia hala’o atividade negósiu fa’an haas ne’e.
Amaro iha maun-alin hamutuk na’in haat (4) ne’ebé minoridade hotu, nia inan mós nu’udar negosiante ida ne’ebé fa’an dose loro-loron no nia aman badaen ida.

Díli, 27 Maiu 2019 - Autoridade Inspesaun no Fiskalizasaun ba Atividade Ekonómika Sanitária no Alimentar Institutu Públiku (AIFAESA IP), halo enseramentu temporaria ba Restaurante hamutuk 3 no fatin Industria Tempe, tanba nia coziña/tein fatin la hijiene, husi estabelesimentu Restaurante Perola, Restaurante Lisafilofa, Restaurante Barokah, no industria tempe Fatba, iha area rua Jacinto Candido, Vila Verde, Delta Comoro no Tasi Tolu. Inspesaun ne'e lidera husi Xefé Seksaun Atividade Turistíka Idonia no inspetores.

Europa, 17 Marsu 2020 – Uniaun Asosiasaun Futeból Europeia (sigla Inglés, UEFA) adia Kopa Europa 2020 hodi muda fali oráriu Kopa Europa ba iha tinan 2021, ho objetivu hodi impede propagasaun vírus corona. Iha publikasaun hosi Sky Sports dehan, UEFA adia Kopa Europa 2020 no troka hikas oráriu ba tinan 2021, nune’e liga europeia sira bele kompleta kompetisaun iha meiu pandemia vírus corona. Desizaun ne’e sira deside hafoin hamosu reuniaun UEFA ne’ebé hala’o liuhosi konferénsia ho distánsia dook, iha Tersa ne’e.Notísia ne’e aparese dahuluk no konfirma hosi Federasaun Noruegeza Futeból iha mídia sosiál. Torneiu ne’ebé sei realiza iha nasaun 12 ne’e ho planu atu hahú hikas iha loron 11 Juñu to’o Jullu tinan 2021. Tuir planu dahuluk, Kopa Europa 2020 sei realiza iha loron 20 Juñu 2020. Maibé, oráriu ne’e tenki altera hodi responde ba surtu Covid-19, ne’ebé kauza infeksaun ba ema 169.000 resin iha mundu tomak.

Dili, 07 Janeiru 2021 – Domingas Coa inan ida hosi oan na’in tolu (3), haktuir ohin (07/01) iha mota Komoro katak, nia buka osan liuhosi suru no peneira rai-henek iha mota Komoro durante tinan sanulu (10) ona hodi sosa hahán no nesesidade seluk tán.
Domingas esplika, dalaruma wainhira rai-henek la folin ka ema la sosa entaun sira debe de’it iha kioske hafoin selu fali se osan hosi rai-henek nian iha ona.
“Semana ida ami hetan $20 ka $30. Hanesan ami araska ne’e debe de’it kios ona […] suru rai-henek ne’e hodi sosa roupa, rinso no hahán,” nia dehan.
Domingas haktuir tán ba jornalista Timor News katak, nia mós hasoru difikuldade atu hetan osan iha tempu udan tanba impede netik nia servisu suru rai-henek.
Inan hosi oan na’in tolu ne’ebé mai hosi postu-administrativu Maubise, munisípiu Ainaru ne’e mós husu atu Governu tau-matan netik liuhosi apoiu ruma atu  tulun kompleta sira-nia nesesidade balu tanba sira sobrevive ho meiu suru no peneira de’it rai-henek.

Dili, 21 Dezembru 2020 –Vendedór tais Timór iha Kolmera sira-nia rendimentu tún maka’as durante Pandemia Covid-19 tanba sira-nia tais ne’e maioria sosa hosi turista sira ne’ebé mai hosi rai liur. Lia hirak ne’e haktuir hosi vendedór Tais Timór, Afonso Magalhães, ba Jornalista Timor News nian ohin (21/12) iha Kolmera, Dili.
Afonso dehan, molok Covid-19 mosu, nia hetan rendimentu kada loron liu dólar limanulu ($50) hosi fa’an Tais Timór. Maibé, durante pandemia Covid-19 Afonso hetan de’it dólar amerikanu sanulu ($10) ka menus hosi ne’e kada loron.
“Durante (virus) Corona tama ne’e ema ladún hola no ami hetan (osan) natón ba hán no hemu de’it. Só malae iha mak sira sosa maibé agora malae la mai ne’e,” Afonso salienta.
Tanba to’o oras ne’e pandemia Covid-19 seidauk lakon, Afonso ne’ebé mai hosi postu-administrativu Atsabe, munisípiu Ermera, dehan katak nia pasénsia hodi hein de’it maibé wainhira situasaun laiha nafatin mudansa, entaun nia sei fila ba Atsabe hodi hala’o hikas atividade agríkola atu sustenta nia uma-laran ho oan hamutuk na’in neen, tanba sira sobrevive ho de’it fa’an tais no halo to’os.

Dili, 10 Dezembru 2020 – Negosiante Miguel Moniz ho idade 62, fa’an produtu lokál iha merkadu sira iha Dili laran durante tinan sanulu hodi selu nia oan sira ba eskola no hodi sustenta ninia família uma laran.
Miguel hateten katak nia hahú halo negósiu iha 2002 iha Merkadu Lama, hafoin muda ba merkadu Kumoro no ohin loron halo negósiu iha merkadu Taibesi.
 “Hau fa’an sasan hahú iha 2002 iha Merkadu Lama depois muda ba merkadu Komoro, hafoin 2006 mai iha merkadu Taibesi” dehan Miguel ba jornalista Timor News iha Merkadu Taibesi (09/12).
Produtu lokál ne’ebé negosiante ne’e fa’an mak hanesan fehuk, talas, señoura, koto-nurak no li’is. Produtu sira ne’e mai hotu hosi munisípiu.
Negosiante ne’e hatutan tán katak durante tinan haat nia halo negósiu iha merkadu Taibesi, loron ida nia konsege hetan rendimentu másimu $20,00 no mínimu $10,00. Wainhira iha produtu balun ne’ebé ema la sosa no aat tiha de’it, produtu sira ne’e soe tiha de’it ba lixu. Mezmu hetan de’it rendimentu entre $10,00 to’o $20,00 kada loron, rendimentu ne’e sufisiente ba ninia família.
Miguel Moniz, maihosi munisípiu Bobonaru, postu Bobonaru, suku Kolimau no agora dadaun hela iha merkadu Taibesi hamutuk ho nia Feen no nia  oan nain rua, feto ida no mane ida.

Dili, 16 Dezembru 2020 – Elsa Amaral Guterres nu’udar inan faluk ida ho idade 67, haktuir katak militár Indonézia oho hotu nia família sira iha akontesimentu Masakre Krarás iha 1983 iha Vikeke.
Elsa mai hela iha Dili dezde 1980, no oras ne’e nia buka osan liuhosi fa’an fore-rai iha loro-manas laran durante loron tomak, maibé nia dehan dala-barak fore-rai ne’e la folin ka ema la sosa.
“Ha’u fa’an (fore-rai) besik fulan tolu ka haat ona. Ha’u la’o loro-loron la’o dook hodi fa’an maibé ema la sosa ida. Sé sosa di’ak entaun ha’u hetan $10,00, maibé se la di’ak entaun laiha liu. [...]. Ha’u fa’an sasán hosi 2004, primeiru ho modo-tahan [...]. Ha’u la ba ona Vikeke tanba família sira iha ne’ebá ema oho hotu momentu terjadi iha Krarás iha 1983 ne’e”, Elsa haktuir ba Jornalista Timor News, ohin (16/12), iha área besik edifísiu Sentrál Universidade Nasionál Timor Lorosa’e, Dili.
Inan faluk Elsa dehan tán, oras ne'e nia hela iha Taibesi ho de’it nia oan sira, tanba nia katuas oan mós mate tiha ona iha 1990 molok militár Indonézia oho Sebastião Gomes iha igreja Motael iha 1991. Nia oan sira buka osan liuhosi suku sapatu no dalaruma ema bolu ba ke’e valeta.
Elsa husu ba Governu atu tetu to’ok nia kondisaun tanba nia família sira mate hotu iha Vikeke no nia la fila ona ba munisípiu refere.
“Hato’o ba Governu ne’e mak ha’u atu fila fali ba Vikeke mós família sira mate hotu ona [...] Governu bele buka fatin para ami hela”, dehan nia.

Manufahi, 28 Marsu 2021 – Nu’udar sarani katólika fiar na’in ne’ebé defende fidelidade, labele sai fali juíz hodi julga nia kaben ka nia oan inklui ema seluk ne’ebé monu ba sala ka problema, maibé presiza hatene atu fó esperansa ba ema ne’ebé monu, haktuir Padre Pároku Parókia Nossa Senhora de Assunção Same, Manufahi, Sabino Gama iha nia omilia wainhira selebra misa Domingo Ramos iha domingo (28/3) ne’e hodi hakat ba loron páskua.
“Nu’udar ema fiar na’in loloos labele halo traisaun ba ita-nia fiar maske hasoru dezafoin oioin, tanba hosi dezafiu mak ita bele aprende oinsá atu defende fidelidade nu’udar obrigasaun ema hotu nian,” Padre Sabino Gama akresenta.
Nia mós apela ba sarani sira katak nu’udar ema fiar na’in labele envolve-an iha asaun futu lia-falsu hodi hamate ema seluk nia vida. Nia husu sarani sira halo reflesaun iha loron páskua iha semana ida ne’e nia laran kona-ba Jesus Kristu nia terus no mate iha krúz.

Dili, 31 Marsu 2021 – Ministériu Ensinu Superiór, Siénsia no Kultura (MESSK) liuhosi Unidade Koordenasaun Apoiu Estudante (UKAE), atribui subsídiu eskolár ba Veteranu sira-nia oan hamutuk ema na’in-19 no Veteranu na’in-2 hodi hala’o estudu iha rai-laran.
Subsídiu refere MESSK atribui liuhosi asina kontratu ho benefisiáriu sira iha tersa (30/3) ne’e iha edifísiu MESSK, Dili.
Subsídiu ne’e fahe mós ba kategoria tolu mak hanesan, Diploma III ema na’in-2, Lisensiatura ema na’in-17, no Mestradu ema na’in-2.

Manufahi, 01 Abril 2021: Ai-samtuku hún boot ida tohar no hanehan mane na’in-2 iha kareta laran to’o mate iha fatin no feto na’in-1 kanek. Dezaste naturál ne’e akontese ohin (01/4) dadeer-saan iha área Ermete suku Letefoho, postu-administrativu Same, Manufahi, kauza hosi udan no anin boot.
Kareta ne’e nia ajudante ho naran Serafin Mendonça hateten, vítima ne’ebé mate ne’e mak kareta nia kondutór ho naran Emilio da Silva no nia alin ho naran Izidoro da Costa, sira na’in-2 mak túr iha kareta ho marka kery sapa matríkula 37939 ne’e nia oin.
Ajudante ne’e haktuir, nia ho feto ida túr iha kareta nia kotuk tanba ne’e ai-hún ne’ebé tohar nia sanak mak baku kona tiha feto ne’e hodi halo nia kanek.
Enkuantu kareta refere nia destinasaun mak hosi suku Daisua, Same, atu fila ba Likbau-ulu, Ainaru, maibé iha tuku 07:00 dadeer derepente hasoru tiha asidente ne’e iha área Ermete.
Parte kompetente sira halo kedas evakuasaun ba vítima, no ko’a mós ai-samtuku ne’ebé tohar.

Dili, 06 Janeiru 2021 – Patraun mikrolete públiku ne’ebé sirkula iha Dili laran balu hirus no sei ko’a Motorista sira-nia saláriu tanba sira entrega osan kada loron menus liu ka la tuir akordu ne’ebé parte rua halo ona molok implementasaun Estadu Emerjénsia (EE), tuir informasaun ne’ebé jornalista Timor News hetan iha kuarta (06/01) ne’e, hafoin dada lia ho Motorista mikrolete públiku balu ho númeru sirkulasaun 03, 06 no 07 ne’ebé lakohi atu fó sai sira-nia identidade.
Motorista sira haktuir katak sira la hetan rendimentu ne’ebé boot ka sufisiente hodi entrega osan tuir akordu, tanba pasajeiru menus liu relasiona ho suspensaun balu ne’ebé Governu halo durante implementasaun EE ba dasiak hodi prevene diseminasaun Covid-19.
Dalaruma balu tenke entrega $25 ka $30 kada loron ba Patraun maibé osan la to’o no entrega de’it $15 entaun Patraun hirus no balu sira-nia saláriu ko’a tiha.
“Seidauk EE ne’e ami hetan $50 ka $60 resin maibé iha EE ne’e ami hetan mak $25 lae $30 de’it ne’e sei enxe tán mina $15 no entrega ba Patraun la to’o ba Patraun hirus fali ami ka entrega la to’o Patraun ko’a fali ami-nia osan (saláriu),” informa Motorista ida ne’ebé husu atu labele publika nia identidade.
Iha Motorista balu tán ne’ebé hato’o informasaun hanesan mós, tanba ne’e mak sira husu Governu atu halo despaixu ruma hodi informa ba Patraun sira atu labele obriga Motorista sira hodi entrega osan kada loron tuir akordu durante implementasaun EE dasiak ne’e tanba pasajeiru mak menus duni.

Dili, 04 Marsu 2021 – Korea Súl liuhosi nia Embaixada iha Timor-Leste koopera ho Governu atu hodi konstrui ka harii Sentru Treinamentu arte-marsiál TAEKWONDO iha Timor-Leste ne’ebé nia prosesu konstrusaun sei hahú iha fulan ida ne’e (Marsu 2021) nia laran ho durasaun determinada to’o fulan hitu (7), nune’e sei remata konstrusaun iha Outubru 2021.
Tanba ne’e, Embaixadór Korea Súl iha Timor-Leste, Kim Jeongho, ohin (04/3), hasoru malu ho Ministru Justisa Manuel Cárceres da Costa iha nia knaar-fatin Ministériu Justisa, Dili, hodi husu ba Ministru Justisa atu garante rai ka terenu ba Embaixada Korea Súl hodi bele hahú ona konstrusaun Sentru Treinamentu refere ne’ebé sei gasta orsamentu ho montante $170.000.
Enkuantu rai ne’ebé atu uza hodi harii Sentru Treinamentu TAEKWONDO ne’e mak iha Tibar, Dili, bazeia ba rekomendasaun hosi Diretór Jerál Rai no Propriedade Ministériu Justisa nian.
Iha sorumutuk, parte rua ko’alia mós kona-ba preparasaun ekipamentu treinu nian hanesan protetór eletróniku ba desportu TAEKWONDO ba ekipa Nasionál Timor-Leste.

Dili, 16 Fevereiru 2021 - Ministru Defeza Filomeno da Paixão de Jesus informa katak transferénsia osan ne'ebé tarde ba instituisaun FALINTIL-Forsa Defeza Timor-Leste (F-FDTL) ne'e rezolve tiha ona. Nia hateten ida ne'e hodi responde ba Xefe Estadu Maiór F-FDTL Jenerál Lere Anan Timur nia preokupasaun ne'ebé hato'o iha semana kotuk katak osan ba F-FDTL tarde. "Osan ba F-FDTL rezolvidu ona," Ministru Filomeno informa ohin (16/2) iha Palásiu Prezidensiál, Dili. Ministru ne'e esplika katak kestaun transferénsia orsamentu ne’ebé tarde la’os afeta de’it ba F-FDTL maibé mós ba instituisaun Estadu nian barak.

Manufahi, 02 Abril 2021 – Iha selebrasaun páskua ne’ebé tama iha loron koñesidu ho Sesta-Feira Santa, sarani igreja katólika iha suku Holarua, postu-administrativu Same, Manufahi, ohin (02/4), realiza viasakra ba iha foho Riamori, ho jestu banati tuir Jesus Kristu nia terus no mate iha krúz.
Iha observasaun, haree katak hahú hosi tuku 08:00 dadeer-saan sarani sira prepara-an iha foho Riamori ho fiar ne’ebé sira iha hodi partisipa iha prosesu viasakra iha Riamori nia tutun, hodi hanoin hikas Jesus Kristu nia terus no mate iha krúz iha foho Kalváriu.
Iha prosesu viasakra ne’e, sarani balu tanis wainhira asiste foinsa’e sira ne’ebé banati tuir Jesus nia terus, hodi leba krúz sa’e ba foho Riamori no hetan baku hosi foinsa’e sira seluk, to’o iha Riamori tutun hedi fali ba krúz, no ikus mai hakoi iha fatuk ku’ak ida ne’ebé sarani sira prepara ona.

Dili, 20 Abril 2021 – Universidade Nasionál Timor Lorosa’e (UNTL) planeia atu realiza graduasaun online iha fulan Maiu tinan 2021 ba finalista hamutuk na’in-633 hosi kontinjente tinan 2020 nian.
Informasaun ne’e divulgadu liuhosi karta ofisiál ho referénsia nú. 002/UNTL/VRAAGQ/IV/2021 ne’ebé sai hosi Gabinete Vise-Reitór ba Asuntu Akadémiku no Garantia ba Kualidade (VRAAGQ sigla portugés) iha tersa (20/4) ne’e.
“UNTL pretende realiza Graduação Virtuál (Online) ba nia finalista na’in-633, hosi kontinjente 2020 nian, iha fulan Maiu 2021,” deskreve iha karta refere.
Iha karta ne’e esplika, planu refere UNTL pretende tanba haree ba imposibilidade atu realiza Graduasaun Prezensiál hanesan baibain durante períodu pandemia ne’ebé kauza hosi Covid-19.
Tanba ne’e parte VRAAGQ solisita dirijente kada fakuldade atu rekolla dadus finalista ne’ebé aseita atu adere ba Gradusaun Virtuál.

Dili, 12 Janeiru 2021 – Timoroan ne’ebé harii grupu Kooperativa Nurak Sulin Hamutuk hodi prodúz tasi-been ba bee-moos, informa katak sira konsege prodúz ona tasi-been sai bee-moos hodi fornese ba komunidade hamutuk 1.000 iha munisípiu Likisá. Sira prodúz bee galon hamutuk 35 to’o 40 kada loron.
Prezidente Kooperativa Nurak Sulin Hamutuk, Olívio da Cruz Pinto informa ida ne’e, wainhira hasoru malu ho Prezidente Repúblika Francisco Guterres Lú Olo ohin (12/01) iha Palásiu Prezidensiál Ai-tarak Laran, Dili, hodi hato’o mós sira-nia preokupasaun balu ba Estadu.
Grupu ne’e nia esperansa katak ho intervensaun hosi Estadu ka Governu, sira sei kria sistema di'ak liu hodi fornese bee-moos hosi tasi-been ba komunidade iha fatin ne’ebé menus bee.
“Ha'u louva ba atividade ne’ebé juventude sira halo iha Likisá. Ha'u sente orgullu tanba timoroan iha kapasidade halo inovasaun, muda tasi-been ba bee-moos. Ukun rasik-an ita presiza inisiativa sira hanesan ne'e," dehan Prezidente Repúblika.
Prezidente Repúblika mós kompromete katak sei hato’o grupu ne’e nia preokupasaun ba Governu ne’ebé nu’udar Ezekutivu.

Dili, 29 Marsu 2021 – Prezidente Partidu Kongresu Nasionál Rekonstrusaun Timór (sigla portugés CNRT) Kay Rala Xanana Gusmão, ohin (29/3) dadeer iha tuku 8:00 resin, marka prezensa iha Ministériu Públiku (MP), Kolmera, Dili, relasiona ho keixa kontra deputadu CNRT na’in-21 ne’ebé Sekretáriu Jerál Partidu Frente Revolucionário de Timor-Leste Independente (FRETILIN) Mari Alkatiri aprezenta ona ba Ministériu Públiku.
www.timornews.tl observa katak Xanana Gusmão nia prezensa iha MP ne’e hetan seguransa hosi membru Polísia Nasionál Timor-Leste (PNTL), no akompaña mós hosi foinsa’e militante Partidu CNRT nian balu ne’ebé uza faru ho imajen Xanana Gusmão nian no hein hela nia iha edifísiu MP nia oin.
Líder Máximu CNRT nia prezensa refere hodi presta deklarasaun iha MP hafoin deputadu CNRT 21 hetan tiha notifikasaun hosi MP kona-ba keixa ne’ebé Mari Alkatiri aprezenta.
Enkuantu keixa ne’e Marí Alkatiri aprezenta ba MP iha 06 Novembru 2020 “nu’udar sidadaun no la’os nu’udar Sekretáriu Jerál FRETILIN” tuir nia rasik deklara, no nia mós la esplika kona-ba konteúdu hosi keixa ne’e tanba konsidera nu’udar segredu justisa nian.

Dili, 10 Dezembru 2020: Pré-eskolár hamutuk 28 iha munisípiu Manufahi realiza serimónia graduasaun ba dala neen (4) ba estudante hamutuk na’in-324, ohin (10/12), iha postu-administrativu Same. Kordendora Jerál pré-eskolár munisípiu Manufahi, Francisca de Oliveira hateten, estudante na’in-324 ne’e tuir ona prosesu aprendizajem durante tinan ida (1) iha pré-eskolár hamutuk 28. Nia hatutan, serimónia graduasaun ne’e hetan kontribuisaun osan $10.00 hosi kada estudante sira-nia inan-aman no mós hosi profesora na’in-47. Diretór Jerál Ensinu Báziku Apolinário Serpa, iha serimónia ne’e hateten, edukasaun pré-eskolár mak alisérsiu ba nível ensinu hotu-hotu. Tanba ne’e, Ministériu Edukasaun, Juventude no Desportu (MEJD) sei esforsa hodi loke pré-eskolár iha suku hotu-hotu iha Timor-Leste, liuliu iha suku rurál sira.

Dili, 03 Maiu 2021 – Estudante hamutuk na’in-15 Drop Out (DO) hosi Institutu Politékniku Betanu (IPB), Same, Manufahi, tanba ne’e sira husu ba Parlamentu Nasionál (PN) no Governu liuhosi Ministériu Ensinu Superiór, Siénsia no Kultura (MESSK) atu halo fiskalizasaun ba IPB liuliu ba Dosente balu nia métodu tanba deskonfia hamosu diskriminasaun no iregularidade.
Liuhosi konferénsia imprensa ne’ebé hala’o ohin (03/5) iha kampus IPB, Porta-vóz Estudante DO Deonato da Silva hateten, PN no MESSK presiza halo fiskalizasaun urjente ba IPB tanba aktu hosi dosente balu impede sira-nia futuru.
Nia esplika, “dosente ho naran Claudio Ximenes lori matéria Estatístika iha Semestre III fó valór kualitativa D ba estudante sira, nune’e sira hakarak tuir hikas ezame rekursu atu rekupera ba valór C, maibé dosente ne’e la fó oportunidade atu tuir ezame rekursu, balu tuir duni ezame rekursu maibé valór nafatin D sein justifikasaun”.
Estudante hirak ne’e lamenta mós tanba sira hetan valór E hosi dosente Claudio no sira iha dalan atu tuir fali ezame rekursu maibé dosente la fó oportunidade hodi halo fali presaun hasoru sira.
Estudante Deonato mós hato’o lamentasaun kona-ba dosente balu tán ho naran Pedro de Deus no Abilio dos Santos tanba la fó valór ba matéria prátika balu ne’ebé estudante sira implementa.
Hatán ba ida ne’e, dosente Pedro de Deus esplika katak, estudante sira-nia deklarasaun ne’e la loos tanba tuir regulamentu IPB nian, "estudante ne’ebé foin tama eskola durante tinan ida nia laran IPB aplika ano preparatório ka ano zero, tanba ne’e kuandu iha semestre I mak estudante sira la pasa matéria ida, labele kontinua ba semestre II, nune’e mós iha tinan akadémiku kuandu estudante sira hetan valór E automatikamente estudante sira drop out ona".

Dili, 22 Jullu 2021 – Eiz Prezidente Repúblika Timor-Leste José Ramos-Horta sujere ba Governu atu prepara vasina kontra Covid-19 ba doze datoluk nu’udar faze ‘Booster’ hodi aplika iha tinan 2022.
“AstraZeneca no Pfizer efikáz kontra Covid (Covid-19 variante) Delta, maibé ha’u-nia hanoin di’ak liu Governu buka stock ‘Booster’ (doze tolu), para hahú aplika iha 2022,” dehan Horta iha nia divulgasaun ofisiál ohin (22/7).
Nia akresenta katak pandemia Covid-19 bele aumenta maka’as iha tinan 2022 wainhira Governu la garante estoke vasina kontra Covid-19 doze datoluk nian.
“Laiha vasina ke fó protesaun 100% no vasina nia efikasia komesa tún iha fulan 9-12 liu tiha ka menus tán. Sé Governu la garante ona importasaun vasina ‘booster’ pandemia bele maka’as iha 2022,” Horta dehan.

Dili, 24 Agostu 2021 – Sentru Integradu Jestaun Krize (SIJK) ohin (24/8) relata tán kazu infetadu Covid-19 foun hamutuk na’in-532 no óbitu ka mate na’in-2, haktuir SIJK nia komunikadu imprensa.
Hosi totál 532 ne’e na’in-298 deteta iha munisípiu Dili, na’in-90 deteta iha Baukau, na’in-75 deteta iha Kovalima no na’in-69 deteta iha munisípiu seluk.
“Kazu 201 ka 38% mak sintomátiku (hatudu sintoma),” SIJK relata.
Enkuantu óbitu na’in-2 ne’e mak feto timoroan ida ho idade tinan 35 no mane ho idade tinan 65.
Iha mós númeru rekuperadu foun hamutuk na’in-97 ne’ebé SIJK relata ohin, tanba ne’e kazu ativu infetadu Covid-19 iha Timor-Leste oras ne’e rejista hamutuk na’in-3.816, no totál kumulativu pasiente ne’ebé mate ho Covid-19 iha Timor-Leste to’o oras ne’e rejista ona na’in-51.

Manufahi, 16 Abril 2021 – Membu Polísia Nasionál Timor-Leste (PNTL) ida halo asaun provokativu iha fatin kuarentena Orbo, Same, Manufahi, ohin (16/4), tanba la konkorda ho desizaun atu transporta nia oan ne’ebé deteta pozitivu Covid-19 ba fatin izolamentu iha Dili.
Parte saúde deteta estudante na’in-12 hosi kuarentena Orbo, Same, mak pozitivu Covid-19 inklui membru PNTL ne'e nia oan, nune’e sira-nia inan aman halo prosesu negosiasaun ho Administradór Manufahi Isaac Arantes Sarmento hodi buka solusaun atu transporta estudante na’in-12 ne’e ba fatin izolamentu iha Dili, maibé derepente mosu asaun provokativu hosi oknum membru PNTL ida hatais farda kompletu hodi baku hirus matan no loke kamiza.
Ho ida ne’e, mosu kedas asaun hosi estudante sira ho hakilar no baku rahun vidru janela iha fatin kuarentena Orbo hodi impede deslokasaun estudante na’in-12 ba Dili.
Enkuantu iha prosesu negosiasaun, hosi parte inan-aman no estudante sira konkorda atu tranfere de’it estudante na’in-12 ne’e ba fatin izolamentu Kajerna Polísia Holarua, Same.
Jestór programa Fundasaun Luta ba Futuru (F-LBF) Domingos Rodrigues lamenta tebes ho situasaun refere hodi dehan, “tuir loloos nu’udar pesoál seguransa tenke koopera hodi buka solusaun, la’os halo fali dezentendimentu”.
Relasiona ho problema ne’e, Komandante Komandu Polísia Manufahi Superintendente Polísia Joni Viana das Regras hateten, Komandu sei bolu oknum membru PNTL ne’e hodi submete ba prosesu investigasaun hodi justifika nia asaun.

Dili, 14 Dezembru 2020 – Prezidente Interina Asosiasaun Emprezariál Feto Timor-Leste (sigla portugés AEMTL) Shechah Sagran informa ohin (14/12) iha nia knaar-fatin Akait, Dili, katak AEMTL iha planu atu tau tán komboiu sein trilla (trackless train) iha munisípiu sira atu turista iha munisípiu sira mós bele halo viajen ho komboiu sein trilla ne’e.
Maibé, Tuir Shechah, atu implementa planu ida ne'e, AEMTL sei observa no estuda lai situasaun hosi komboiu sein trilla ne’ebé oras ne’e hala’o hela operasaun iha Dili.
“Munisípiu sira ne’e mós tenke survey uluk lai hodi haree sira-nia estrada ne’e serve ka lae. La’os fatin hotu-hotu serve,” Shechah akresenta tán.
Molok ne’e, AEMTL lansa uluk ona komboiu sein trilla ida iha 18 Novembru liubá, hodi fasilita turista sira atu vizita fatin turizmu iha kapitál Dili, ne’ebé to’o oras ne’e komboiu refere halo nafatin operasaun.

Reinu Unidu, 18 Fevereiru 2021 – Peskizadór sira hosi University of Edinburgh deskobre tán variante virus corona foun ho naran B1525 iha Reinu Unidu, ne’ebé halo peskizadór sira preokupa tanba sira akredita katak variante foun virus corona refere bele engana antibody umanu nian kontra Covid-19. Iha kazu variante foun virus corona B1525 hamutuk 32 ne’ebé mak deteta iha Reinu Unidu. “Ita seidauk hatene loloos variante foun ne’e nia forsa atu infekta ne’e oinsá,” dehan Profesór mikrobiolojia selulár hosi University of Reading, Simon Clarke ne’ebé analiza mós variante foun ne’e, haktuir The Guardian (15/2). B1525 iha jenómika semellante ho variante ho naran B117 ne’ebé deskobre uluk ona antes ne’e, no B1525 mós kontéin mutasaun ne’ebé halo peskizadór sira preokupa tebes.

Ermera, 08 Abril 2022 - Ministra Saúde, Odete Maria Freitas Belo, ho ekipa hala'o kampaña vasinasaun Covid-19, iha sexta (08/4) ne’e, iha Merkadu Ermera vila, munisípiu Ermera.
Aproveita iha loron bazar, komunidade elijível hamutuk ema 700 resin mak simu sira-nia vasina doze dahuluk, daruak, no mós booster Pfizer. Vasinasaun ne'e inklui estudante sira ne'ebé ho idade 12 to'o menus hosi 18.
Ba komunidade sira Ministra Saúde hateten, atu redúz númeru Covid-19 iha Timor-Leste presiza hotu-hotu nia kontribuisaun liuhosi dalan simu vasina ne'ebé prepara hosi Ministériu Saúde.

Dili, 21 Dezembru 2020 - Komandante Polísia Nasionál Timor-Leste (PNTL) munisípiu Dili, Superintendente Xefe Henrique da Costa, husu ba kondutór liuliu hosi transporte públiku sira atu revista kareta nia kondisaun molok tula pasajeiru no halo viajen hosi fatin ida ba fatin seluk nune'e bele prevene asidente. Komandante PNTL munisípiu Dili hato'o lia hirak ne'e ba jornalista Timor News nian ohin (21/12), iha nia knaar-fatin Komandu PNTL Munisípiu Dili, Kaikoli, relasiona ho loron feriadu relasional, selebrasaun Natál no tinan foun.
Nia apela mós ba kondutór sira atu tula pasajeiru labele liu fali kareta nia kapasidade, "Husu mós ba kondutór sira atu tula pasajeiru tenke bazeia ba kareta nia kapasidade ne'ebé iha. Kuandu tula liu fali kapasidade kareta nian, ida ne'e mós bele fó risku atu akontese asidente".
Henrique relata mós katak loro-loron Polísia Tránzitu sempre hetan no kaptura sidadaun ne'ebé uza transporte la tuir regra tránzitu nian. Tanba ne'e, nia hatutan, to'o oras ne'e Polísia Tránzitu nafatin kontrola movimentu transporte hodi minimiza asidente liuliu iha loron feriadu Natál no tinan foun nian.

Londres, 09 Abril 2021 – Raiña Elizabeth II anúnsia liuhosi portal www.royal.uk katak ninia kaben Prínsipe Philip, Duke Edimburgu, hakotu ona iis iha Sesta dadeer oras lokál, 09 Abril 2021, iha Kastelu Windsor, Reinu Unidu.
Durante períodu ne'e, Família Reál (Royal Family, iha inglés) husu ba públiku atu halo doasaun ba instituisaun karidade nian ruma envez ba tau aifunan hodi hanoin Duke Edimburgu ninia mate.
Iha portal ne’ebé hanesan lansa mos formuláriu ba mensajén kondolénsia online hodi ema hotu bele haruka mensajén. Mensajén hirak ne'e, membru Família Reál sei halo selesaun atu bele rai iha arkivu Reál nian hodi uza ba poster.

Dili, 22 Jullu 2021 – Komandante Jerál Polísia Nasionál Timor-Leste (PNTL) Komisáriu Faustino da Costa informa katak sidadaun balu kontinua tenta hodi halo nafatin pasajen ilegál iha fronteira terestre entre Timor-Leste no Indonézia.
“Ami enkontru ho Sua Exelénsia Prezidente Repúblika, […] semanalmente atu aprezenta situasaun atuál iha nível teritóriu nasionál, katak situasaun la’o di’ak, kontroladu. Só nafatin katak ita-nia sidadaun balu mak tenta para halo nafatin atividade sira ultrapasa fronteira, ilegál,” dehan Faustino ohin (22/7) iha Palásiu Prezidensiál, Dili, hafoin hasoru malu tiha ho Prezidente Repúblika Francisco Guterres Lú Olo.
Nia hateten katak atu impede Covid-19 liuliu variante Delta tama iha Timor-Leste, obrigatoriamente tenke hapara pasajen no tranzasaun ilegál sira iha fronteira.
“Virus ne’e iha rai-ketan sorin ne’e (NTT) iha ona. Entaun, saida mak ita hakarak, sé ita lakohi buat sira ilegál to’o iha ita-nia rain ne’e, tantu ema ba hola sasán sira ilegál, imediatu tenke hapara, tanba polisia sei la tolera ida ne’e akontese,” Faustino dehan.

Adeptus lalenok united no boavista fc, halo stadium parte weste no leste nakonu e hetan akompana husi presidente klube ekipa rua nian, Ramos Horta no Pedro Belo.

Dili, 30 Abril 2021: Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo informa ohin (30/4) iha Kaikoli, Dili, katak, hosi loron 23 to’o 29 Abril 2021 PNTL rejista kazu insidente hamutuk 51 no asidente tráfegu kamaan 14 iha Timor-Leste.
Kona-ba insidente hirak ne’ebé akontese, Arnaldo esplika katak kompostu hosi violénsia doméstika 13, baku malu 10, asaltu 23, ema tama ilegál hosi fronteira 1, estranjeira ida mate, no kazu tara-an 3.
Kazu tara-an ne’e kompostu hosi feto na’in-2 iha munisípiu Baukau, vítima naran Livia Belo Freitas ho idade 26 tara-an iha postu-administrativu Kelikai, vítima ida seluk naran Julieta Ximenes idade 23 tara-an iha Baguia, no vítima ida seluk iha Railaku, Ermera, naran Graciano Soares ho idade 26.
Enkuantu estrajeiru ida ne’ebé mate ne’e ema indianu ida ho naran Ahmid Jamil, mate iha Baukau iha 24 Abril 2021, no PNTL halo hela prosesu investigasaun ba mate-isin ne’e.

Dili, 01 Marsu 2021 – Sentru Formasaun Téknika no Komunikasaun (sigla portugés, CEFTEC) hahú ona formasaun faze dahuluk nian iha tinan 2021, ne’ebé loke ofisialmente hosi Sekretáriu Estadu Komunikasaun Sosiál (SEKOMS) Merício dos Reis Akara, ohin (01/3) iha Auditóriu Muzéu Rezisténsia, Dili, no sei partisipa hosi Formandu hamutuk na’in-225.
Iha intervensaun, SEKOMS husu ba Formandu hirak ne’ebé sei partisipa iha formasaun ne’e atu aproveita ho di’ak, liuliu mídia sira tenke aproveita no aprende, kumpre kode étika jornalizmu nian nune’e bele iha koñesimentu iha área komunikasaun sosiál.
Enkuantu formasaun refere loke ho matéria ba Unidade Multimedia, Unidade Televizaun, Unidade Hakerek Imprensa, Unidade Rádiu, Unidade Komunikasaun iha Situasaun Krize, Unidade Komunikasaun Relasaun Públiku no Protokolu, Unidade Komunikasaun Lian Portugés Jornalizmu no Unidade Komunikasaun Lian Tetún Jornalizmu.

Dili, 04 Novembru 2020 – Iha komemorasaun Loron Nasionál ba Feto Timor-Leste, Prezidente Repúblika Francisco Guterres Lú Olo liuhosi nia mensajen, fó parabéns ba feto sira, no apela mós ba ema hotu atu labele uza teknolojia foun hodi halo asédiu seksuál ba feto sira.
“ita presiza tebe-tebes uza teknolojia foun atu aprende buat di’ak, la’os halo asédiu seksuál, liuhosi ezibisaun pornográfika ba ita-nia inan no feton sira”, dehan Prezidente Repúblika iha mensajen ne’e.
Prezidente Repúblika mós husu ba komunidade sira atu hametin vijilánsia hodi proteje malu, nune'e, violénsia hasoru feto labele akontese iha ida-idak nia área hela-fatin.
“Loron 03 Novembru tenke sai loron espesiál ida atu halo refleksaun kle’an ba ita ida-idak nia hahalok no hanoin kona-ba feto sira. Balu ita-nia feton, balu ita-nia inan doben. Ita presiza sira iha ita-nia moris loro-loron, iha fatin hotu-hotu no ba ita-nia mehi hotu-hotu (...) Parabéns ba Feto Timor-Leste!”, Prezidente Repúblika hatutan tán.

Dili, 16 Jullu 2021 – Governu liuhosi Ministériu Finansa (MF) realiza ona pagamentu izensaun propinas ba estudante sira iha Ensinu Superiór hamutuk 18 ho montante orsamentu dólar amerikanu millaun 5.6 (millaun $5.6).
Estudante hosi Ensinu Superiór 18 ne’ebé mak sai nu’udar benefisiáriu ba pagamentu izensaun propinas ne’e ho totál na’in-64.619. Maibé pagamentu refere ba de’it semestre ida ne’ebé impoin Serka Sanitária ba.
Gabinete MF haktuir ohin (16/7) katak, “pagamentu izensaun propinas estudante Instituisaun Ensinu Superiór (IES) ne’e halo hafoin Ministériu Ensinu Superiór, Siénsia no Kultura (MESSK) konkorda hodi halo alterasaun ba Memorandu Entendimentu (MoU, sigla Inglés) ho IES sira kona-ba propinas ba estudante sira”.
IES públiku no privadu sira ne’ebé hetan pagamentu mak hanesan: Dili Institute of Technology (DIT); East Timor Coffee Institute (ETCI); Institute of Business (IOB); Instituto Boaventura Timor-Leste (IBTL); Instituto Católico Formação de Professores (ICFP); Instituto Ciências da Saúde (ICS); Instituto de Ciências Religiosas (ICR); Instituto Filosófico S. Francisco de Sales (IFFS); Instituto Politécnico de Betano (IPB); Instituto Profissional de Canossa (IPDC); Instituto S. João de Brito (ISJB); Instituto Superior Cristal (ISC); Instituto Superior de Filosofia e Teologia (ISFIT); João Saldanha University (JSU); Universidade de Díli (UNDIL); Universidade da Paz (UNPAZ); Universidade Nacional de Timor Lorosa’e (UNTL); no Universidade Oriental Timor Lorosa’e (UNITAL).
Relasiona ho subsídiu internet, MESSK sei kompleta lai rekezitu ba Operadór Telekomunikasaun sira hanesan Timor Telekom, Telemor no Telkomsel hodi submete hikas ba MF iha tempu badak nia laran atu verifika molok realiza pagamentu ba subsídiu internet nian.

Dili, 06 Maiu 2021 – Embaixadora Malázia iha Timor-Leste Sarimah Akbar reafirma Governu Malázia nia pozisaun katak sei kontinua halo esforsu tomak hodi apoia Timor-Leste nia adezaun ba ASEAN.
Afirmasaun ne’e Embaixadora Sarimah hato’o iha audiénsia despedida ho Prezidente Repúblika Francisco Guterres Lú Olo, ohin (06/5) iha Palásiu Prezidensiál Dili. Diplomata ne’e salienta mós katak sei kontinua halo kooperasaun iha área hasa’e kapasidade funsionáriu públiku sira.
Prezidente Repúblika mós hateten, nia rekoñese kontribuisaun Governu Malázia nian ba Timor-Leste iha períodu difísil nia laran wainhira nasaun ne’e partisipa iha Forsa Manutensaun Páz ONU nian no kooperasaun sira ne’ebé hala’o entre nasaun rua ne’e hafoin restaura independénsia.
Sarimah mós hateten, Malázia espera katak iha future kooperasaun ho Timor-Leste sei konsentra liu ba área komérsiu nian.

Dili, 07 Maiu 2021 – Ministériu Saúde (MS) husu ba sidadaun sira ne’ebé kumpri kuarentena iha uma katak sé bele hela mesak de’it iha kuartu ida ho ventilasaun di’ak, ka wainhira kuartu ida mesak laiha entaun presiza toba dook malu metru ida (1) hosi ema seluk.
“Sé ita bele, hela iha kuartu mesak ida ho ventilasaun di’ak, ka wainhira kuartu mesak laiha, toba ho distánsia metru ida (1) hosi ema seluk,” deskreve iha infografia divulgadu hosi MS ohin (07/5).
Liuhosi infografia ne’e esplika, Covid-19 nu’udar moras ida kontajiozu ka da’et lalais tebes ba ema seluk tanba ne’e, “presiza halo tuir regra prevensaun ida ne’e no regra seluk tán wainhira kumpri hela kuarentena loron 14 iha uma, to’o wainhira hatene ona katak ita laiha moras ne’e”.
Parte saúde husu mós atu mantéin distánsia metru ida (1) iha uma laran durante loron 14 ne’e, evita uza hamutuk sasán pesoál hirak hanesan telemóvel, sasán hodi hán, sasán dapur nian no sasán seluk tán.

Dili, 06 Maiu 2021 – Akontese udan no kalohan nakukun ohin (06/5) iha postu-administrativu Laklubar, munisípiu Manatutu, nune’e impede elikópteru atu hatún apoiu umanitária faze daruak iha postu-administrativu refere.
Haree ba klima ne’ebé la permite, Pilotu Kapitaun Tony Browne ne’ebé lori elikópteru ne’e deside lori fila hikas sasán asisténsia faze daruak ne’e ba Aeroportu Internasionál Nicolau Lobato, Dili, hodi hatama fali ba armajén.
Tony Browne hateten, “sasán hirak ne’ebé mak atu transporta ba postu Laklubar sei adia fali ba loron aban (07/6) sé karik klima di’ak ona, tanba ohin loron iha Laklubar udan subiska no kalohan nakukun”.
Udan no kalohan nakukun ne’e la’os de’it iha Laklubar maibé akontese mós iha munisípiu Kovalima, nune’e difikulta servisu transportasaun apoiu umanitária ho elikópteru.

Dili, 05 Maiu 2021 – Hafoin halo tiha inspesaun no monitorizasaun ba distribuisaun ai-hán Sesta Bázika iha kuarta (04/5) ne’e iha Dili laran, ekipa hosi Komisaun Anti Korupsaun (sigla portugés CAC) deskobre katak kompañia distribuidór fahe ai-hán Sesta Bázika menus hosi valór ka kuantidade ne’ebé Governu deside, no ida ne’e konsidera nu’udar infrasaun.
Liuhosi komunikadu imprensa divulgadu ohin (05/5), CAC esklarese katak kompañia balu halo duni infrasaun liuliu iha item na’an-karau ne’ebé distribui ba benefisiáriu sira la to’o kilógrama ida (1kg) no ida ne’e hatudu katak la tuir konkordánsia valór ka kuantidade definidu iha tabela ne’ebé estabelese ona entre kompañia ho parte Governu.
Tanba ne’e, CAC fó opsaun alternativa rua ba kompañia katak, kompleta hikas valór ne’ebé sei menus hela ka parte CAC rekomenda ba Ministériu tutela atu redúz orsamentu wainhira halo pagamentu ba kompañia.
Nune’e, parte kompañia deklara katak prontu atu kompleta hikas númeru ne’ebé sei menus hela.
“Infrasaun ka iregularidade sira hanesan ne’e potensialmente akontese iha fatin barak,” CAC salienta.
Tanba ne’e, CAC apela ba kompañia no responsável Ministériu tutela sira atu hala’o knaar ho integridade no responsável.

Dili, 16 Jullu 2021 – Komité Emerjénsia Organizasaun Mundiál ba Saúde (OMS) alerta katak iha posibilidade boot atu mosu tán Covid-19 variante foun ne’ebé perigozu liu. Ida ne’e OMS halo prediksaun katak sei da’et iha mundu tomak, nune’e difisil liu atu hapara pandemia.
“Pandemia seidauk remata. […] Iha posibilidade forte atu mosu transmisaun emerjénsia globalmente variante foun ne’ebé posivelmente perigozu liu no dalaruma difisil liu atu kontrola,” dehan Xefe Komité Emerjénsia OMS Didier Houssin, haktuir france24.com iha kinta (15/7) ne’e.
Oras ne’e iha ona variante Covid-19 haat mak hanesan Alpha, Beta, Gamma no variante ne’ebé bele da’et lalais liu mak Delta. Maibé Komité Emerjénsia OMS fó hanoin katak ida ne’ebé piór liu sei bele akontese iha futuru.
Maske nune’e OMS la esplika kle’an liu kona-ba rezultadu peskiza ne’ebé sira halo relasiona ho poténsia variante foun atu mosu tán ne’e.
Tuir France24, Diretór Jerál OMS Tedros Adhanom, liuhosi konferénsia imprensa iha kinta ne’e, husu mós ba Xina atu tenke transparante kona-ba orijen loloos hosi virus corona ne’e tanba vítima sira presiza hatene.
“Ami husu Xina atu transparante no nakloke hodi servisu hamutuk,” nia akresenta.

Dili, 06 Maiu 2021 – Governu Timor-Leste prioritiza vasina pursentu 80 (80%) ne’ebé hetan hosi Austrália no Xina ba munisípiu Dili tanba sai nu’udar episentru Covid-19, haktuir Primeiru-Ministru Taur Matan Ruak.
“Horisehik (vasina) mai rihun 20 mai hosi Austrália, dia 19 sei mai tán rihun 10. Buat hotu di’ak, Sistema COVAX nian, foin daudauk simu 24.000, sei mai 38.000. Sé la’os fulan ida ne’e, prinsípiu Juñu nian ita sei simu (vasina doze) rihun 100 hosi Xina. Ne’e besik 190.000 ba fulan Maiu no Juñu. Ne’e pasu di’ak. Konsentrasaun vasina sei iha Díli mak barak liu,” dehan Primeiru-Ministru hafoin hasoru malu ho Prezidente Repúblika Francisco Guterres Lú Olo ohin (06/5) iha Palásiu Prezidensiál, Dili.
Timor-Leste hetan apoiu vasina hosi inisiativa multilaterál COVAX ne’ebé kobre pursentu 20 (20%) hosi totál populasaun, no 80% sei oferese hosi Governu Austrália no Xina, enkuantu Primeiru-Ministru mós esplika katak, Governu Timor-Leste prepara mós orsamentu atu sosa rasik tán vasina wainhira nesesáriu.

Dili, 08 Fevereiru 2021 – Liuhosi asina akordu kooperasaun ho Ministériu Justisa (MJ) kona-ba ‘Apoiu Reinsersaun Sosiál ba Rekluzu’, Ministériu Soliedariedade Sosiál no Inkluzaun (MSSI) sei fó apoiu subsídiu ba Dadur sira wainhira sai hosi prizaun hafoin kumpri pena, haktuir informasaun hosi mídia MSSI.
“MSSI sei fó apoiu subsídiu ruma (ba dadur sira) hodi bele hala’o sira-nia moris loro-loron no bele hadi’a sira-nia vida ekonomia nian,” Ministra Solidariedade Sosiál no Inkluzaun Armanda Berta informa ohin (08/02) hafoin asina tiha akordu refere ho Ministru Justisa Manuel Cárceres, ne’ebé realiza iha edifísiu MSSI Kaikoli, Dili.
Armanda esplika tán, liuhosi akordu ne’e MSSI mós sei fasilita família sira atu ba vizita dadur no fasilita mós dadur sira atu re-integra ba família wainhira kumpri ona pena iha prizaun.
Nune’e mós Ministru Justisa hateten, parte Ministériu Justisa nian mak sei haree kona-ba kondisaun família dadur nian no kondisaun dadur nian liuliu sira-nia mentalidade no psikolójiku molok fila hikas ba família.

Dili, 05 Maiu 2021 – Governu deside hodi halo ezonerasaun ba atuál Prezidente Konsellu Administrativu Rádiu no Televizaun Timor-Leste, E.P (RTTL, E.P) Francisco da Silva Gari, no nomeia hikas José António Belo nu’udar Prezidente Konsellu Administrativu RTTL, E.P foun, haktuir komunikadu imprensa divulgadu ohin (05/4).
Asuntu refere deside liuhosi enkontru Konsellu Ministru nian ne’ebé realiza ohin iha auditóriu Ministériu Finansa, Dili, tuir proposta hosi Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo.
Nune’e, José António Belo sei asume hikas kargu refere ba períodu tinan haat, hodi troka Francisco da Silva Gari ne’ebé simu pose hodi sai nu’udar Prezidente Konsellu Administrativu RTTL, E.P dezde tinan 2019.

Dili, 03 Abril 2021 – Governu promete katak sei fó apoiu ba estudante sira hodi hala’o ensinu online, no sei selu mós estudante universitáriu sira-nia propinas, tuir Ministru Prezidénsia Konsellu Ministru Fidelis Magalhães afirma liuhosi nia divulgasaun ohin (03/4).
“Governu fó hela apoiu ai-hán liuhosi universidade sira no sei fó apoiu selu propinas no apoiu ba ensinu online,” Fidelis afirma.
Tanba ne’e, nia dehan, iha loron rua ka tolu mai tán Parlamentu Nasionál sei realiza debate kona-ba apoiu hirak ne’e.
Apoiu refere Governu sei fó tanba estudante sira la hala’o aprendizajen prezensiál relasiona ho serka sanitária ne’ebé oras ne’e Governu implementa hela iha Dili.
Kona-ba estudante sira-nia moris iha Dili durante serka sanitária, Fidelis hateten, Governu fó hela apoiu ai-hán liuhosi universidade sira, tanba ne’e nia husu atu evita lori moras ba família sira iha munisípiu seluk.

Dili, 9 Abril 2021 - Primeiru-Ministru (PM) Taur Matan Ruak observa barajen sira ne’ebé sustenta mota boboot sira iha teritóriu laran kuaze la iha kualidade, hanesan ema karik ruin la iha, iha ne’ebé kada tinan wainhira udan boot tun, korente mota soke kois, barajen hirak ne’e kuaze monu hotu hodi ba para iha tasi.
Ho akontesimentu bebeik ida ne’e, Xefe Governu iha inisiativa atu husu tulun ba Japaun hodi bele fó apoiu ba Timor-Leste, enjeñeiru japonés ne’ebé ho kualidade, sei bele ajuda redezeña filafali barajen mota sira iha teritóriu laran, atu evita situasaun sira ne’e akontese fila-fila hodi Governu tinan-tinan gasta de’it osan ba hadia barajen.
Mota sira iha Timor-Leste, wainhira udan boot, korente bee maka’as tebes, tanba ne’e la serve barajen sira ne’ebé hada de’it ho fatuk, tanba sei la iha kbiit atu tahan korente mota, hanesan akontese daudaun ne’e.
Xefe Governu mós husu nia Vise Primeiru-Ministru, atu hamosu lalais lei Penalizasaun ba kompañia sira ne’ebé kaer projetu la iha kualidade, hodi bele responsabiliza tantu administrativa no kriminál, tanba durante ne’e la iha lei ida mak regula, nune’e kompañia sira halimar ho Estadu hodi halo obra tuir hakarak.
Xefe Governu mós orienta, iha projetu sira oin mai, tenke ativa jestór projetu hodi halo bebeik monitorizasaun ba projetu sira durante implementasaun, hodi evita kompañia sira halo manipulasaun iha terenu.

Dili, 09 Abril 2021 - Estadus Unidus Amerika (EUA) liuhosi USAID Timor-Leste, anúnsia apoiu fundu umanitáriu $100.000 hosi povu Amerikanu ba vítima timoroan sira ne’ebé afeita hosi inundasaun boot foin lalais ne’e. Fundu ne’e sei utiliza hosi Organisaun Internasional ba Migrasaun (singla ingés, IOM) servisu hamutuk ho Sekretária Estadu Protesaun Sivíl hodi oferese aihan, be’e moos, ekipamentu ijiene no material hela fatin emerjénsia nian ba komunidade afeitadu.
“Hau hakarak espresa hau nia kondolénsia profunda ba familia timoroan no kolega sira ne’ebé lakon ema ne’ebé sira hadomi, uma no sira nia sasan durante inundasaun. Hau nia ekipa iha Misaun EUA nian iha Timor-Leste no hau servisu lalais kedas hodi disponibiliza fundu ida ne’e hodi apoia timoroan sira iha tempu difisil ida ne’e. Povu Amerikanu iha tradisaun tempu naruk oinsa mak apoia ninia maluk sira ne’ebé presiza tulun.” Embaixador Blackstone hateten.
Anúnsiu ne’ebé halao iha Eskola Sekundáriu 4 Setembru ne’e partisipa hosi Embaixadór Blackstone hamutuk ho Sekretáriu Estadu Protesaun Sivil, Joaquim Martins no Diretor Misaun USAID Timor-Leste, Jim Wright.

Dili, 22 Jullu 2021 – Governu provínsia Nusa Tenggara Timur (NTT), Indonézia, ba dahuluk anunsia ofisialmente kazu Covid-19 variante Delta katak deteta ema na’in-3 pozitivu infetadu variante Delta iha NTT.
“Bazeia ba rezultadu teste ne’ebé halo, iha espésime Covid-19 tolu iha NTT ne’ebé hatudu mutasaun no deklara katak nu’udar variante Delta,” dehan Xefe Laboratóriu Ospitál Prof. Dr. W. Z. Johanis Kupang, Hermi Indita Malewa, iha kuarta (21/7) ne’e, haktuir CNN Indonézia.
Hermi akresenta katak hosi pasiente na’in-3 ne’ebé infetadu variante Delta ne’e na’in-1 ho idade tinan 12.
NTT nu’udar Indonézia nia provínsia ne’ebé haketan rai ho Timor-Leste, tanba ne’e Prezidente Repúblika Timor-Leste Francisco Guterres Lú Olo hato’o nia preokupasaun wainhira hasoru malu ho Primeiru-Ministru Taur Matan Ruak, ohin (22/7) iha Palásiu Prezidensiál, Dili, relasiona ho variante Delta ne’ebé deteta ona iha NTT, nune’e nia husu parte Governu Timor-Leste atu tau-matan didi’ak ba fronteira hodi prevene transmisaun variante Delta tama Timor-Leste.

Dili, 12 Abril 2021: Primeiru-Ministru (PM) Taur Matan Ruak bolu Reprezentante Dosente Enjeñeiru Na’in neen (6) ne’ebé lidera hosi Benjamin de Oliveira, hosi Universidade Nasionál Timor Lorosa’e (UNTL), ba iha Palásiu Governu, Dili, ohin (12/4), hodi husu sira-nia ponto de vista kona-ba kauza infraestrutura sira hetan estragus hafoin akontese inundasaun iha 04 Abríl liubá.
PM Taur hateten, nia hakarak envolve Tékniku timoroan sira hosi li’ur ba iha grupu traballu ne’ebé Governu kria ne’e, nu’udar konfiansa Governu nian ba Tékniku timoroan sira, no ida ne’e nu’udar mós teste kapasidade Enjeñeiru timoroan sira-nian atu hatudu katak timoroan mós bele, molok husu apoiu tékniku internasionál nian.
Enkuantu Reprezentante Enjeñeiru UNTL Benjamin hato’o agradesimentu ba konfiansa hosi PM hodi hateten katak hosi parte UNTL nian pronto kolabora ho Governu.
Benjamin mós dehan, presiza iha konseitu no halo dezeñu ne’ebé di’ak ba infraestrutura, atu obra sira ne’e labele lori fali impaktu ba komunidade.

Dili, 13 Abríl 2021 – Sekretáriu Estadu ba Komunikasaun Sosiál (SEKOMS) Merício Juvinal dos Reis Akara apela ba mídia sira atu evita notísia ne’ebé provokativu ho tendénsia hodi halo propaganda tuir interese polítika grupu nian atu fahe ka sobu fali povu nia unidade.
Akara hateten, ohin loron Timor-Leste hasoru hela situasaun Covid-19 no dezastre naturál, tanba ne’e, mídia iha papél importante tebes atu kontribui ba ambiente hakmatek.
“Iha tempu agora mídia presiza kontribui ba situasaun hakmatek hodi promove dame iha ita-nia rain,” dehan Akara ohin (13/4) iha Palásiu Governu, Dili.
Nia akresenta, presiza promove Peace Journalism hodi harii unidade nasionál atu bele hamutuk luta kontra Covid-19 no hamutuk rekonstrui infraestrutura ne’ebé mak hetan estragus hosi inundasaun ne’ebé akontese foin lalais ne’e.

Dili, 13 Abríl 2021 – Liuhosi infografia ida ne’ebé divulga ohin (13/4), Organizasaun Mundiál Saúde (OMS) iha Timor-Leste esplika katak, Covid-19 dala-barak da’et hosi ema ida ba ema seluk, maibé bele da’et mós ba ema liuhosi telemóvel no sasán sira seluk ne’ebé kontamidadu ona ho virus refere.
“Sé ita kaer sasán ruma ne’ebé kontaminadu (Covid-19) no depois kaer fali ita-nia oin ka ema seluk nia oin, ida ne’e bele fó risku ba ita atu hetan moras (Covid-19),” deskreve infografia refere.
Enkuantu sasán sira seluk tán ne’ebé bele kontaminadu ho Covid-19 no fó risku atu transmite fali moras ne’e ba ema mak hanesan, lapizeira, portátil (inglés laptop) no mouse, butaun on/off sira eletrisidade nian no butaun teknolójiku seluk iha didin lolon, kaer-fatin iha odamatan, tissue no seluk tán, ho razaun tanba ema sempre halo kontaktu fíziku troka malu ho sasán hirak ne'e.
Tanba ne’e, WHO iha Timor-Leste nafatin husu ba sidadaun hotu-hotu atu kontinua kumpri regra prevensaun Covid-19 hanesan fase liman beibeik, evita kaer oin no seluk tán tuir informasaun ne’ebé Ministériu Saúde partilla ona.

Dili, 17 Jullu 2021 – Facebook Messenger aumenta tán emoji foun ida naran soundmoji hodi komemora loron mundiál Emoji ka World Emoji Day ne’ebé monu iha 17 Jullu. Ho soundmoji refere, utilizadór bele manda emoji ho efeitu lian.
“Dalaruma, liafuan de’it la sufisiente atu hateten-sai ita-nia sentimentu loloos. Soundmoji sei ajuda,” hakerek iha Facebook Messenger nia konta Twitter iha sexta (16/7) ne’e.
Oras ne’e seidauk identifika emoji hira mak iha opsaun atu aumenta efeitu lian. Maibé iha ona balu mak hatudu opsaun barak ne’ebé jerál hodi uza, inklui emoji tanis, hamnasa, basa-liman, no lian seluk tán.
Parte Facebook hateten katak sira planeia atu update tán library soundmoji foun, maske seidauk klaru katak update tuir mai ne’e bainhira.

Dili, 09 Jullu 2021 – Reitór Universidade Nasionál Timor Lorosa’e (UNTL) João Soares Martins husu atu Rádiu no Televizaun Timor-Leste (RTTL), E.P fasilita UNTL hodi transmite aula liuhosi kanál RTTL nian tanba aplikasaun Zoom no Google Meeting ladún funsiona ho di’ak.
Reitór hato’o asuntu ne’e ba Prezidente RTTL José António Belo ohin (09/7) wainhira hasoru malu iha edifísiu UNTL sentrál, Dili, hodi ko’alia kona-ba prioridade ba implementasaun MoU ne’ebé asina ona iha 25 Maiu liubá.
Hatán ba ida ne’e, Prezidente RTTL mós iha konkordánsia hodi dehan katak RTTL sei fó espasu ba universidade hodi implementa nia programa liuhosi kanál RTTL.

Dili, 14 Abríl 2021 – Austrália nia apoiu materiál asisténsia emerjénsia ba vítima inundasaun to’o ohin (14/4) iha Dili, Timor-Leste, ho aviaun Boeing Royal Australian Air Force C-17 Globemaster. Apoiu sira ne’e inklui materiál preparasaun hahán, materiál tenda no mós ijiéniku nian. Apoiu materiál hirak ne’e hola parte ba Austrália nia pakote asisténsia emerjénsia ho montante dólar australianu millaun 7 ba Timor-Leste, ho objetivu atu tulun vítima sira hosi inundasaun no rai-halai ne’ebé akontese iha 04 Abríl liubá. Hosi parte Governu nian hateten, prontu nafatin fó apoiu ba Timor-Leste iha situasaun nesesáriu sira, enkuantu Governu Timor-Leste mós agradese tebes ba apoiu sira ne’ebé Autrália kontinua fó.

Dili, 16 Abril 2021 – Ministru Edukasaun Juventude no Desportu (MEJD) Armindo Maia informa katak iha eskola hamutuk 27 mak hetan estragus iha Timor-Leste, kauza hosi dezastre naturál inundasaun ne’ebé akontese iha 04 Abril liubá.
MEJD relata ida ne’e wainhira partisipa iha programa live TVE ho Sekretaria Estadu ba Komunikasaun Sosiál (SEKOMS) ohin (16/4) iha Palásiu Governu, Dili, no nia akresenta katak hosi totál refere, iha eskola 16 mak hetan estragus grave no 11 mak hetan estragus kamaan.
Governante ne’e salienta mós katak dezastre naturál ne’ebé akontese foin lalais ne’e afeta mós ba atividade edukasaun nian, maibé oras ne’e funsiona hikas ona, no estudante sira kontinua partisipa iha estudu liuhosi programa Eskola ba Uma no Online durante pandemia Covid-19, nune’e, nia husu estudante nia inan-aman sira atu suporta servisu edukasaun nian durante pandemia Covid-19.

Dili, 20 Abril 2021 – Ministériu Turizmu, Komérsiu no Indústria (MTKI) liuhosi Inspsaun Jerál Jogus, ohin (20/4), fahe materiál hanesan kanuru suru rai-henek hamutuk 204 no rede peneira rai-henek rolu 60 ba komunidade sira ne’ebé buka moris iha mota Komoro.
Komunidade sira sente kontente no agradese ba apoiu hirak ne’ebé MTKI fó ona.
“Ajudu ida ne’e ajuda tebes ami tanba ami-nia moris depende ba iha mota laran ne’e,” dehan Horácio, nu’udar reprezentante komunidade.
Komunidade sira ne’ebé buka moris iha mota Komoro ne’e barak mak sai mós nu’udar vítima hosi inundasaun ne’ebé akontese foin lalais ne’e, tanba mota ho volume boot nune’e lori tiha sira-nia kanuru, rede no rai-henek ne’ebé sira peneira ona.

Dili, 26 Abril 2021 – Komandu Polísia Nasionál Timor-Leste (PNTL) liuhosi Departamentu Polisiamentu Komunitária Nasionál (DPKN) hamutuk ho Polísia Komunitária Munisípiu Dili, ohin (26/4), kontinua hikas atividade sensibilizasaun regra prevensaun Covid-19 ba komunidade sira iha fatin públiku hanesan supermerkadu no merkadu tradisionál sira.
Diretór  DPKN Superintendente António da Luz ne’ebé dirije atividade ne’e hateten, iha loron hirak liubá Komandante Jerál PNTL Faustino da Costa hasai Diretiva Operasaun ida ba Departamentu sira hotu iha Kuartél Jerál inklui mós ba DPKN atu kontinua hala’o atividade prevensaun Covid-19.
“Tanba ne’e mak DPKN hamutuk ho Polísia Komunitária Munisípiu Dili hala’o atividade sensibilizasaun ne’e hodi bele esplika nafatin kona-ba regra OMS nian no mós Ministériu Saúde ba prevensaun Covid-19 nian,” Diretór DPKN esplika.
Iha atividade ne’e, PNTL mós fahe máskara ba komunidade sira ne’ebé laiha máskara atu uza, inklui estudante sira ne’ebé konsentra iha fatin públiku.

Dili, 29 Abril 2021 – Prezidente Repúblika Francisco Guterres Lú Olo fó ona posse ba Alfonso Lopes hodi asume kargu nu’udar Prokuradór Jerál Repúblika (PJR) foun, ohin (29/4) iha Palásiu Prezidensiál, Dili.
“Ohin ita testamuña Prezidente Repúblika fó posse ba dirijente aas liu iha estrutura Ministériu Públiku nian. […] Ha’u nia votu susesu ba ita-nia Prokuradór Jerál Repúblika, Dr. Alfonso Lopez. Hamutuk ita kontinua luta ba Timor-Leste ne’ebé justu duni, ho justisa ba ema hotu,” dehan Prezidente Repúblika iha nia diskursu.
Alfonso Lopes antes ne’e asume kargu nu’udar Adjuntu Prokuradór Jerál Repúblika ne’ebé hetan fali ezonerasaun hosi Prezidente Repúblika hodi nomeia hikas nu’udar PJR foun hodi troka PJR sesante José Ximenes ne’ebé asume dezde 2013.

Dili, 28 Abril 2021 – Embaixada Estadus Unidus Amérika (EUA) halo doasaun ekipamentu médiku ba Sentru Integradu Jestaun Krize (SIJK) hodi apoia iha asaun preventiva sira kontra Covid-19.
Doasaun ekipamentu médiku ne’e entrega direita hosi Embaixadór EUA iha Timor-Leste Kevin Blackstone ba Diretór Sala Situasaun SIJK João Miranda Aluk Descartes, ohin (28/4) iha CCD, Dili.
“Ekipamentu sira ne’e iha istória provadu di’ak ba tratamentu pasiente Covid-19 iha EUA no fó opsaun ba profisionál saúde sira atu ita luta hamutuk hasoru pandemia ne’e,” dehan Embaixadór Blackstone.
Enkuantu doasaun ekipamentu médiku hirak ne’e nu’udar parte ida hosi apoiu atuál EUA nian ba Timor-Leste iha luta kontra Covid-19.

Dili, 29 Abril 2021 – Governu deside bandu fali ona transporte públiku sira atu halo movimentu iha munisípiu Dili, relasiona ho impozisaun Serka Sanitária ho objetivu atu kombate transmisaun Covid-19, tuir komunikadu imprensa divulgadu ohin (29/4).
Desizaun refere Governu implementa bazeia ba alterasaun projetu Rezolusaun Governu nian aprovadu iha reuniaun Konsellu Ministru ne’ebé hala’o ohin (29/4) iha Palásiu Governu, Dili, no sei vigora hahú hosi loron 30 Abril 2021 oras 00:00 to’o 13 Maiu 2021 oras 23:59.
“Bandu atu transporte públiku sira hala’o movimentu iha área sira hotu iha munisípiu Dili, liuliu mikrolete, biskota, taksi sira no anguna sira,” dehan iha komunikadu imprensa ne’e.
Liuhosi alterasaun projetu Rezolusaun ne’e, Governu mós impoin konfinamentu domisiliáriu jerál ba ema sira hotu ne’ebé mak hela ka oras ne’e daudauk iha hela munisípiu Dili, katak hela de’it iha uma, no bele sai ba fatin públiku wainhira ho razaun fundamentál relasiona ho nesesidade esensiál ka asuntu saúde nian.
Governu mós bandu fali ona estabelesimentu komersiál, industrial, artezanál no prestasaun servisu setór privadu ekonomia nian sira hotu iha munisípiu Dili atu hala’o atividade negósiu, exetu ba estabelesimentu komersiál sira ne’ebé fa’an ai-hán, ai-moruk no ba ida ne’ebé presta servisu protesaun saúde no sosiál.

Dili, 29 Abril 2021 – Governu deside la autoriza atu hala’o atividade selebrasaun relijioza ne’ebé halibur ema barak durante implementa Serka Sanitária (SS), no desizaun ne’e sei tama iha vigór hahú hosi 30 Abril to’o 13 Maiu 2021, haktuir komunikadu imprensa divulgadu ohin (29/4).
“Bandu atu hala’o atividade selebrasaun relijioza ne’ebé implika ezisténsia ema halibur-malu,” dehan iha komunikadu imprensa ne’e.
Desizaun refere inklinadu iha alterasaun projetu Rezolusaun Governu nian ne’ebé aprova iha reuniaun Konsellu Ministru ne’ebé hala’o ohin (29/4) iha Palásiu Governu, Dili.
Governu mós bandu atu ema halibur malu liu na’in sanulu (10) iha serimónia funerál ruma, no ba hirak ne’ebé partisipa iha serimónia funerál ne’e tenke nafatin kumpri regra prevensaun Covid-19.

India, 30 Abril 2021 – Onda daruak propagasaun Covid-19 iha India ho númeru kazu ne’ebé sa’e maka’as liu iha loron hitu ikus ne’e kompara ho kazu sira iha nasaun seluk, no okupa iha pozisaun daruak rejistadu iha wordometers.info.
CNN haktuir, to’o oras ne’e India kontinua halo kremasaun (tuir sira-nia fiar relijioza) ka sunu mate-isin Covid-19 atus resin kada loron. Pasiente sira mate wainhira hein atu hetan fatin toba ruma iha ospitál, enkuantu estoke oxijéniu mós kontinua menus no médiku sira iha presaun nia okos.
Loron hirak ikus ne’e prosesu kremasaun ka sunu mate-isin Covid-19 halo durante oras 24 nia laran. Traballadór kremasaun hateten sira laiha liu tempu atu deskansa uitoan tanba mate-isin kontinua mai.
Iha kapitál New Delhi, ema sunu mate-isin Covid-19 liu 600 kada loron durante iha semana ikus ne’e.
“Sim, kazu mate tanba Covid-19 ne’ebé sira relata kuaze ema 300 kada loron maibé ami sertamente sei sunu mate-isin 600 resin kada loron. Sira la relata númeru kazu mate ho loloos hodi subar tiha balu,” dehan autoridade lokál North Delhi Municipal Corporation (NDMC) Jai Prakash.
India to’o oras ne’e rejista kazu infektadu Covid-19 hamutuk 18.754.925 no kazu mate tanba Covid-19 hamutuk 208,313 tuir dadus atualizadu (29/4) iha wordometers.info. India okupa iha pozisaun daruak nu’udar nasaun ho kazu infektadu Covid-19 barak liu iha mundu.

Dili, 30 Abril 2021 – Prezidente Repúblika Francisco Guterres Lú Olo simu iha audiénsia Kandidatu Sekretáriu Ezekutivu Comunidade dos Países de Língua Portuguesa (CPLP) Zacarias Albano da Costa, ohin (30/4) iha Palásiu Governu, Dili, no fó nia apoiu ba Zacarias nia kandidatura atu sai Sekretáriu Ezekutivu CPLP.
Prezidente Repúblika hateten, nia sei koordena ho Primeiru-Ministru Taur Matan Ruak atu haree apoiu ne’ebé sei fó ba kandidatu nasionál ne’e no ajenta ne’ebé Estadu Timor-Leste sei lori atu haforsa liután CPLP.
Enkuantu pozisaun refere nia funsaun mak atu promove objetivu CPLP nian no reforsa ninia funsionamentu, aprezenta proposta ba Konsellu Ministru no Reuniaun Ministeriál, reprezenta CPLP iha for a internasionál no selebra akordu sira ho organizasaun internasionál sira.
Zacarias Albano hateten, “ha’u onra tebe-tebes, priviléjiu atu servi Timor-Leste nu’udar Sekretáriu Ezekutivu CPLP nian. Naturalmente, ohin, ha’u aprezenta mós problema ne’ebé CPLP enfrenta no au mezmu tempu ne’e oinsá mak rezolve problema hirak ne’e wainhira ha’u asume ha’u-nia mandate iha Lizboa hahú fulan jullu”.
Zacarias mós hato’o nia agradesimentu ba Prezidente Repúblika ba apoiu no konfiansa hosi Estadu Timor-Leste ba nia Kandidatura ne’e.

Manatutu, 16 Setembru 2021- Sekretáriu Estadu ba Kooperativa (sigla portugés SECOOP) Elizário Ferreira hateten katak Governu implementa programa Sesta Bázika ho razaun atu hamenus kiak iha Timor-Leste liuliu kona-ba ai-hán.
Elizária afirma ida ne’e, iha kinta (16 /09) semana ne’e, wainhira ensera programa distribuisaun Sesta Bázika iha munisípiu Manatutu, hodi atribui mós sertifikadu rekoñesimentu ba autoridade lokál, seguransa no kompañia distribuidór ai-hán Sesta Bázika sira ne'ebé responsabiliza iha Munisípiu Manatutu. “Razaun hamosu programa rekuperasaun ekonomiku distribuisaun Sesta Bázika mak hadi’a kondisaun povu nian ne'ebé mak afeta hosi pandemia globál Covid-19, hadi’a kompañia sira-nia kondisaun, no ikus liu mak redusaun ki’ak, liuliu kona-ba ai-hán,” esplika Sekretáriu Estadu Kooperativa. Nia mós husu ba autoridade lokál sira iha munisípiu refere atu ajuda rezolva populasaun sira-nia kondisaun ekonómiku no apoia mós iha promosaun kooperativa iha nível baze. "Husu ba autoridade lokal sira atu ajuda rezolve ita-nia kondisaun populasaun nian, liuliu kondisaun ekonomiku nian, ajuda atu promove cooperativa iha nível baze,” hateten Sekretáriu Estadu ne’e. Iha enseramentu ne'e, SECOOP fó apresiaun ba entidade hotu-hotu ninia kontribuisaun tanba bele finaliza programa distribuisaun ai-hán Sesta Bázika iha Manatutu ho susesu.

Dili, 03 Maiu 2021 – Relasiona ho selebrasaun loron mundiál Liberdade Imprensa nian ne’ebé monu iha 03 Maiu, Oitavu Governu hato’o kongratulasaun ba profisionál komunikasaun sosiál hotu-hotu iha Timor-Leste, no komprometidu atu promove beibeik dezenvolvimentu setór komunikasaun sosiál iha Timor-Leste.
“Governu Timor-Leste liuhosi Ministériu ba Asuntu Parlamentár no Komunikasaun Sosiál (MAPKOMS) kongratula profisionál sira komunikasaun sosiál nian no timoroan hotu-hotu iha okaziaun selebrasaun loron mundiál liberdade imprensa nian, ne’ebé mundu tomak selebra iha loron 03 fulan Maiu […] Governu Konstitusionál da-VIII kontinu komprometidu atu promove beibeik dezenvolvimentu setór komunikasaun sosiál nian no dezenvolvimentu ba ninia padraun profisionál sira,” MAPKOMS hato’o liuhosi komunikadu imprensa divulgadu ohin (03/5).
Iha komunikadu imprensa ne’e temi katak, Índise Mundiál kona-ba Liberdade Imprensa tinan ida ne’e nian ne’ebé partilla ona hosi Asosiasaun Reporter sira, hatuur Timor-Leste nu’udar nasaun ida ne’ebé hetan klasifikasaun di’ak liu iha Sudeste Aziátiku nian relasiona ho ‘nível liberdade nian ne’ebé fó ba jornalista sira’.

Dili, 03 Maiu 2021 – Xefe Ekipa Apoiu Kuartél Jerál Polísia Nasionál Timor-Leste, Superintendente Polísia Antonio da Luz deklara katak hahú hosi loron segunda (03/5) sidadaun ka servisu-na’in sira iha munisípiu Dili la’o ba servisu presiza lori karta autorizasaun ruma tantu ba mós ekipa frontline sira rasik.
“Hahú aban (03/4) ba sira ne’ebé ba servisu atu la’o lori karta autorizasaun ruma hosi sira-nia Diretór mezmu ekipa frontline rasik. Sé sira laiha karta autorizasaun ruma ita sei foti medida forte tanba ida ne’e regra Governu nian,” António da Luz deklara iha domingu (02/5) ne’e iha Palásiu Governu oin.
Xefe Ekipa Apoiu Kurtél Jerál PNTL ne’e hato’o deklarasaun refere relasiona ho Rezolusaun Governu nian ne’ebé aprovadu foin lalais ne’e hodi impoin konfinamentu domisiliáriu jerál iha munisípiu Dili hahú hosi 30 Abril to’o 13 Maiu 2021, nune’e parte Governu bele hala’o knaar atu prevene transmisaun Covid-19 ho efetivu.
Antonio da Lúz hateten, PNTL kontinua halo sensibilizasaun ba komunidade, nune’e nia husu atu sidadaun hotu-hotu tenke kumpre regra prevensaun Covid-19 no obedese ba Rezolusaun Governu nian ne’e, tanba sei foti medida ne’ebé forte ba hirak ne’ebé viola.

Dili, 03 Abril 2021 – Governu sei fasilita estudante sira ne’ebé iha nesesidade no hakarak fila ba ida-idak nia munisípiu, no Governu mós sei asegura transporte atu tula sira ba munisípiu.
Maibé molok atu ba munisípiu, estudante sira tenke hetan uluk teste swab Covid-19 iha ida-idak nia instituisaun Ensinu Superiór.
Asuntu hirak ne’e deside liuhosi reuniaun ne’ebé Ministru Ensinu Superiór, Siénsia no Kultura (MESSK) Longuinhos dos Santos, realiza ohin (03/4) ho Reitór sira hosi Ensinu Superiór públiku no privadu sira iha edifísiu MESSK, Dili, hodi diskute kona-ba medida atu fó apoiu ba estudante sira ne’ebé hakarak fila ba sira-nia munisípiu.
Parte hosi Ensinu Superiór sira afirma katak prontu atu kolabora ho Governu, liuliu identifika naran hosi estudante sira ne’ebé iha nesesidade no hakarak fila ba sira-nia munisípiu ho data limite to’o 09 Abril 2021.
Desizaun hirak ne’e Governu diskute no deside tanba estudante barak mak hakarak fila ba sira-nia munisípiu ho razaun Governu nia implementasaun Serka Sanitária iha munisípiu Dili ne’e difikulta sira atu hetan nesesidade balu.

Vatikanu, 09 Maiu 2021 - Amu Papa Francisco apela iha Domingu ne'e hodi hakotu tiha violénsia iha Jerusalém, loron ida depois akontese konfrontu ne'ebé rezulta nain-90 kanek.
"Violénsia sei rezulta de'it violénsia. Mai ita hapara konfrontu sira ne'e hotu", dehan Amo Papa, ne'ebé sita hosi ajénsia notisioza Fransa France-Press.
Papa apela ba parte hotu atu respeita "identidade multi-relijioza no multi-kulturál iha sidade Santa, nune'e fraternidade sei prevalese".

Husi Segunda, 29 Abril 2019, CAAKUB hahu faan foos foun produs husi agrikultór sira iha Maliana I husi époka dahuluk tinan ne’e. Atu hetan foos rai ne’ebé gostu no morin, favór vizita ba CAAKUB nia faan foos fatin (kontentór kor azul) iha portaun bo’ot MAP, Comoro Dili. Agora dadaun CAAKUB faan hela foos mutin, foos mean no foos metan ho folin oin-oin husi $1.50 kada kg to’o $11.00 ba kada 10kg. CAAKUB halo kontrolu maka’as durante prosesu dulas hare atu prevene objetu sira hanesan fatuk musan no foer labele kahur ho foos.

Ermera, 05 Agostu 2021 – Pasiente pozitivu Covid-19 iha munisípiu Ermera ne’ebé ativu hela iha loron ohin (05/8) hamutuk na’in-616 sura ho kazu foun na’in-22 ne’ebé deteta tán ohin iha munisípiu refere, no númeru kazu ne'e aas liu munisípiu Díli ne’ebé ho totál kazu ativu iha loron ohin hamutuk na’in-311 no aas liu mós munisípiu seluk, tuir tabela informativu ne’ebé Timor News asesu hosi Ministériu Saúde.
Komunikadu imprensa hosi Ministériu Saúde haktuir ohin katak, kazu ativu na’in-311 iha Díli ne’e sura ho kazu foun ne’ebé deteta mós ohin iha Dili hamutuk na’in-31.
Enkuantu totál kazu foun ne’ebé deteta ohin iha Timor-Leste hamutuk na’in-80, ne’ebé kompostu hosi Ermera no Díli nian ne’ebé mensiona ona no na’in-22 deteta iha munisípiu seluk.
“Kazu detetadu foun ohin mane na’in-41, feto na’in-39. Kazu detetadu foun ohin, kazu 8 ka 10% mak sintomátiku,” Ministériu Saúde informa.
Iha mós pasiente rekuperadu foun hamutuk na’in-14 ne’ebé Ministériu Saúde relata, nune’e pasiente Covid-19 ne’ebé oras ne’e baixa hela iha Timor-Leste hamutuk na’in-1.160.
Timor-Leste mós rejista ona óbitu Covid-19 hamutuk ema na’in-26 dezde mosu pandemia iha Marsu 2020 liubá.

Dili, 22 Jullu 2021 – Porta-vóz VIII Governu Fidelis Leite Magalhães lori Primeiru-Ministru Taur Matan Ruak no Governu Timor-Leste nia naran hato’o solidariedade ba vítima hosi inundasaun ne’ebé akontese iha loron hirak ikus ne’e hahú hosi 20 Jullu, iha rejiaun balu iha Xina parte sentrál.
“Governu Timor-Leste hato’o ninia sentidu kondolénsia ba Governu no Povu Repúblika Populár Xina nian, hafoin estragus boot no lakon vida nian kauza hosi udan boot iha loron hirak ikus ne’e iha rejiaun sentru Xina nian, ne’ebé tuir autoridade meteorolójika sira país nian, hateten katak ne’e mak udan boot forte liu iha tinan rihun ikus nian. [...] hodi Primeiru-Ministru, Taur Matan Ruak no Governu tomak nia naran, hato’o solidariedade ba Governu no povu Repúblika Popular Xina nian,” temi iha komunikadu imprensa ofisiál ne’ebé divulga ohin (22/7).
Pelumenus ema na’in-25 mak mate no na’in-7 mak lakon iha kapitál provínsia Zhengzhou, situada besik kilómetru 700 ba sudoeste Pekín nian. Iha estimativa katak besik ema millaun ida mak afeta hosi efeitu bee-sa’e no besik ema 200.000 mak evakua ona ba abrigu sira, haktuir iha komunikadu imprensa.
Udan boot ne’ebé halo bee sa’e sistema metru sidade nian, estraga estrada, veíkulu, uma no iha ospitál sira mak nakonu ho bee no laiha eletrisidade.

Dili, 26 Jullu 2021 – Prezidente Repúblika (PR) Francisco Guterres Lú Olo husu Parlamentu Nasionál (PN) nia autorizasaun atu PR bele renova tán Estadu Emerjénsia (EE) ba dala-16 ba loron tolunulu tuir Governu nia proposta tanba haree ba evolusaun pandemia Covid-19 iha Timor-Leste.
Pedidu autorizasaun ne’e PR hato’o ba PN hafoin rona tiha hanoin hosi Konsellu Estadu no Konsellu Superiór Defeza no Seguransa, ohin (26/7), liuhosi reuniaun ne’ebé hala’o iha Palásiu Prezidensiál, Dili.
“Sira (Konsellu Superior Defeza no Seguransa no Konsellu Estadu) rekomenda ba PR kona-ba pedidu Governu nian atu hato’o ba Parlamentu Nasionál hodi diskute atu deside estende ou la estende Estadu Emerjénsia,” Xefe Casa Sivíl Francisco Maria de Vasconcelos hateten hafoin reuniaun remata.
Enkuantu estensaun EE ba dala-15 ne’ebé PR dekreta ba loron tolunulu (30) sei termina iha tuku 23:59 iha 31 Jullu 2021.

Dili, 10 Maiu 2021 – Ministériu Saúde (MS) liuhosi Ministra Saúde Odete Freitas Belo, hamutuk ho Vise Ministru Saúde Bonifácio Mau Coli dos Reis, halo lansamentu ba vasinasaun ka imunizasaun kontra Covid-19 ho vasina AstraZeneca doze dahuluk ba faze daruak nian ne’ebé apoia hosi Governu Austrália, ohin (10/5) iha Komoro, Dili, nu’udar parte kontinuasaun ida hosi Governu nia esforsu hodi kombate Covid-19.
“Loron ohin ita halo abertura vasina ne’ebé mak oferese liuhosi dalan bilateral, no vasina ne’e mai hosi Austrália. Ita hakarak atu ema labele dehan vasina ne’e la di’ak, atu labele dehan fó informasaun la klaru kona-ba vasina ne’e entaun ita konvida Embaixadór Austrália nian no nia mós disponível atu bele hetan vasina primeiru hosi fábrika ne’ebé mak mai hosi Austrália,” dehan Ministra Odete.
Vasina Covid-19 doze dahuluk ne’ebé uza iha faze daruak ne’e apoia hosi Austrália no to’o iha Timor-Leste iha loron hirak liubá, tanba molok Austrál prodúz vasina refere, Primeiru-Ministru Taur Matan Ruak halo kedas komunikasaun ho parte Governu Austrália atu Timor-Leste mós bele hetan doze ruma, tuir Ministra Odete salienta.
Iha lansamentu ne’e, Embaixadór Japaun mós partisipa hodi simu vasina, Embaixadór Austrália, Diretór Sentru Integradu Jestaun Krize (SIJK), Reprezentante DFAT no autoridade lokál balu.

Dili, 22 Jullu 2021 – Ministériu Saúde (MS) komemora aniversáriu Loron Nasionál Saúde ba dala-5 ho tema ‘Fortalesimentu Prontidaun Servisu Saúde Públika Hasoru Covid-19 Nu’udar Dalan ba Nova Normalidade Iha Atendimentu Públiku’, iha kinta (22/7) ne’e iha munisípiu Kovalima.
“Loron Nasionál Saúde sai hanesan loron importante iha ita-nia nasaun hodi halo reflesaun ba povu nia direitu no estadu timoroan nia devér atu kria kondisaun ne’ebé di’ak no dignu atu asegura kobertura universál saúde ba populasaun. Maske iha situasaun Covid-19 maibé MS hamutuk ho entidade hotu selebra Loron Nasionál Saúde hodi hafanun ita hotu ba importánsia moris di’ak no saudável liuliu iha pandemia Covid-19,” dehan Ministra Saúde Odete Freitas Belo iha nia diskursu wainhira partisipa iha serimónia komemorasaun ne’e.
Iha serimónia aniversáriu ne’e, hala'o mós lansamentu livru manuál Planu Estratéjiku Nasionál Setór Saúde versaun daruak 2011-2030, lansamentu Relatóriu Servisu Ministériu Saúde tinan 2020, no lansamentu Kampaña Konjunta Munisipál Vasinasaun Covid-19 nian.

Dili, 09 Agostu 2021 – Polísia Nasionál Timor-Leste (PNTL) ohin (09/8) dadeer-saan tuku tolu madrugada kaptura tán joven membru arte-marsiál na’in ida ne’ebé fasilita ona ema na’in lima hodi hakat liu fronteira terestre ho ilegál ba sa’e sintu iha Indonézia.
“Foin dadeer ne’e kaptura tán joven mane ida iha área fronteira ho naran inisiál OdA, hosi aldeia Atus, suku Gildapil, munisípiu Bobonaru, ne’ebé mak fasilita ona ema na’in lima hodi ba sa’e sabuk (sintu) iha Indonézia,” Komandante Unidade Espesiál Polísia (UEP) Superintendente Xefe Polísia Orlando Gomes hato’o ba jornalista sira ohin iha Bairu-Pité, Dili.
Orlando hateten, joven mane ne’e tama ilegál ba Indonézia iha 02 Jullu 2021, lori mós ema na’in lima. Joven ne’e mesak mak fila hikas mai Timor-Leste iha 06 Agostu 2021 enkuantu nia maluk sira seluk sei iha hela Indonézia.
Oras ne’e seguransa fronteira entrega ona ba Komandu PNTL Bobonaru hodi kontinua halo prosesu investigasaun atu prosesa tuir lei ne’ebé vigora.

Dili, 11 Agostu 2021 – Reprezentante estudante hosi universidade sira iha munisípiu Dili, ohin (11/8), hasoru malu ho Prezidente Repúblika (PR) Francisco Guterres Lú Olo hodi hato’o problema dezempregu aumenta durante impozisaun serka sanitária.
La’os problema ida ne’e de’it, reprezentante estudante hosi universidade sira hato’o mós problema kona-ba povu nia rendimentu laiha hodi sustenta nesesidade bázika, edukasaun paradu no aula online la efetivu tanba estudante barak mak la asesu.
“Prezidente Repúblika utiliza nia kompeténsia atu bele hatutan aspirasaun ba órgaun relevante hodi solusiona, buka alternativa di’ak ba problema sira ne’ebé ami ko’alia,” dehan Porta-vóz reprezentante estudante hosi universidade sira.
PR hateten ba estudante sira katak Estadu halo esforsu tomak atu salva saúde públika, no pandemia ne’e lori lisaun ba Timor-Leste atu investe liután hodi hametin kapasidade nasionál.
PR mós husu estudante sira atu sosializa família hodi simu vasina atu bele fila ba normalizasaun.

Bobonaru, 05 Agostu 2021 – Xefe suku Oeleo, postu-administrativu Bobonaru, munisípiu Bobonaru, Januario M. Bragança, rona lia ka krítika hosi komunidade tanba to’o oras ne’e Governu seidauk halo pagamentu subsídiu kada fulan neen ba idozu hamutuk na’in-120 resin iha aldeia balu iha suku Oeleo.
“Durante ne’e komunidade husu tanba saida mak ami-nia subsídiu oan ne’e tarde liu ne’e? Governu osan mak laiha ka oinsá? Orsamentu Jerál Estadu 2021 sira aprova osan bara-barak maibé iha realidade agora ami-nia osan subsídiu oan ne’e sira fó tarde liu,” Xefe suku Januario informa ba jornalista Timor News ohin (05/8) via telefone.
Januario mós hato’o nia dúvida rasik katak Governu nia osan mak laiha ka sistema mak la di’ak hodi kauza pagamentu ba idozu ne’e tarde loos.
“Ida ne’e fulan neen mak ita-nia komunidade benefisiáriu sira ne’e hetan $180. Sé bele karik parte Governu relevante sira hadi’a atu ita-nia komunidade sira bele fulan neen simu osan sedu para tuir ninia lei ne’ebé mak iha,” nia akresenta.
Januario mós kestiona kona-ba idozu balu ne’ebé mate tiha ona maibé família simu nafatin subsídiu hosi Governu, tanba ne’e nia husu atu Governu haree didi’ak problema ida ne’e selae komunidade sira tau todan ba xefe suku nia kabaas.

Dili, 22 Jullu 2021 – Komunidade balu iha munisípiu Ermera lamenta ho kafé nia folin ne’ebé dehan katak tinan ne’e folin ladún di’ak ka folin tún liu kompara ho tinan kotuk, no ida ne’e la sustentável ba sira-nia nesesidade.
Sira informa ba Timor News katak kafé nia fuan mós menus iha tinan ida ne’e kompara ho tinan kotuk.
“Kafé ne’ebé ami fa’an ho kulit tasak kada kilógrama ida hetan sentavu 0.35. Kafé ne’ebé mak ami dulas habai ba maran nia iha kilógrama ho nia folin $1.40. ba ami hanesan komunidade sente triste tanba kafé mak dulas habai barbarak ho nia folin ne’ebé mak ki’ik liu. […] Kompara tinan kotuk ho tinan ne’e, iha tinan kotuk kafé nia fuan di’ak no folin mós di’ak. Liga ba tinan ida ne’e kafé fuan menus folin ki’ik, atu hatán de’it ba nesesidade família mós la to’o kompara ho tinan kotuk,” dehan Imaculada Soares, komunidade ida hosi aldeia saramata, suku Estadu, Ermera, ba Timor News iha kinta (22/7) ne’e via telefone.
Nia husu ba parte Governu atu hasa’e kafé nia folin nune’e komunidade bele uza osan hosi kafé hodi responde ba nesesidade ho sufisiente.
“Hanesan komunidade agrikultura hakarak rekomenda hela ba parte Governu atu hasa’e kafé nia folin atu nune’e komunidade sir abele hatán ba sira-nia nesesidade família ho di’ak,” dehan Imaculada.

Dili, 11 Maiu 2021 – Diretór Ezekutivu Centro Nacional Chega (CNC) Hugo Maria Fernandes ho ekipa hasoru malu ho Diretora Ezekutiva Fundu Dezenvolvimentu Kapitál Umanu (sigla portugés FDCH) Leila Cárceres dos Santos ohin (11/5) iha nia Gabinete, Dili, hodi husu atu FDCH fasilita ka enkaixa mós vítima sobrevivente pasadu sira-nia oan ba iha programa bolsu estudu Hakbiit ne’ebé ohin loron FDCH atribui ba família kbiit-laek sira-nia oan hodi asesu ba Ensinu Superiór iha rai-laran.
Diretór Ezekutivu CNC mós haktuir, kada tinan CNC rejista númeru vítima sobrevivente pasadu ne’ebé ho kondisaun vulverável kuaze rihun ualu (8.000), nune’e parte CNC hakarak koopera ho FDCH hodi haree atu fasilita bolsu estudu Hakbiit ba sobrevivente sira-nia oan.
Hatán ba ida ne’e, Diretora Ezekutiva FDCH hateten, FDCH nakloke ba kooperasaun ho instituisaun hotu-hotu, liuliu ho CNC kona-ba bolsu estudu ba sobrevivente pasadu sira-nia oan.
Tanba ne’e, Diretora Leila akresenta, nia parte sei hato’o hikas ba Prezidente Konsellu Administrasaun FDCH, maibé nia mós husu ba CNC atu halo proposta formál ida hodi dirije ba Prezidente Konsellu Administrasaun FDCH atu bele diskute iha enkontru Konsellu Administrasaun nian hodi aprova molok implementa.
Iha sorumutuk ne’e, Diretór Ezekutivu CNC mós entrega dokumentu hanesan livru istóriku ne’ebé CNC prodúz hodi konserva memória pasadu ba Diretora Ezekutiva FDCH.

Reinu Unidu, 10 Maiu 2021 – Profesora Siénsia ida ho naran Amy Anderson, konta tuir katak iha 2007 nia komesa sente iha susuben maske nia la isin-rua no nia komprende katak buat ruma lao laloos ona. Nune’e, nia ba konsulta ikus mai deskobre tumor iha nia kakutak no doutór sira hateten ba nia katak dalaruma nia labele ona iha oan ka sai inan.
“Buat hotu komesa hosi ulun moras maibé wainhira iha susuben mak ha’u komprende katak buat ruma laloos ona ho ha’u”, Amy konta tuir.
“Wainhira médiku sira deskobre katak ha’u iha tumor, sira hateten katak presija halo operasaun lalais, tanba tumor ne’e hanehan hela nervus (saraf, iha lian Indonézia) iha ha’u nia matan kotuk”, Amy hateten hodi hanoin kona mós katak mehi atu sai inan karik labele ona realiza.
Buat ne’ebé interesante mak, wainhira Amy halo hela tratamentu ba nia tumor, deskobre katak Amy isin-rua ona.  Prosesu isin-rua ne’e akompaña hosi doutór sira no ikus mai iha Novembru 2008 moris oan dahuluk ho naran Amelia. Depois ida ne’e, iha tán oan nain rua ho naran Freddie no Matilda.
Depois halo hela de’it tratamentu, doutór sira hateten ba Amy katak karik tumor ne’e sei labele moris tan ona iha nia kakutak.

Indonézia, 12 Juñu 2021 – Labarik iha nasaun viziñu Indonézia ho idade menór hosi 18 to’o oras ne’e hamutuk na’in-600 resin ona mak mate tanba Covid-19, tuir CNN Indonézia informa iha sábadu (12/6) ne’e.
“Sé sura hosi kazu kumulativu mate, entaun labarik pursentu 1.2 ka na’in-630 ona mak mate iha Indonézia tanba Covid-19,” temi hosi komisaun ne’ebé trata asuntu Covid-19 iha Indonézia.
Iha informasaun detallu temi katak labarik ho idade tinan 0-5 ne’ebé mate tanba Covid-19 hamutuk pursentu 0.5 no tinan 5-18 pursentu 0.6.
Ida ne’e hatudu katak kazu labarik mate tanba Covid-19 rejista barak mak bebé kompara ho labarik ho idade seluk.

Dili, 23 Jullu 2021 – Prezidente Repúblika Francisco Guterres Lú Olo hamutuk ho nia espoza Cidalia Nobre Guterres, ohin (23/7), simu ona vasina kontra Covid-19 tipu AstraZeneca doze daruak nian, iha Palásiu Prezidensiál, Dili.
“Atu hateten ba ita-nia povu tomak katak hotu-hotu bele ba simu vasina. Ha’u husu ba imi hotu atu ita hakbesik-an atu profisionál (saúde) sir abele halo vasina dala ida tán hodi proteje-an,” dehan Prezidente Repúblika molok simu vasina doze daruak.
Foin lalais ne’e Eiz Líder Rezisténsia Kay Rala Xanana Gusmão mós simu ona vasina kontra Covid-19 doze daruak nian ho tipu Sinovac, no nia mós enkoraja ema hotu atu proteje-an hosi Covid-19 liuhosi simu vasina.

Dili, 15 Abril 2021 – Asosiasaun Empreza Xina Iha Timor-Leste (AECTL sigla portugés) fó apoiu osan hamutuk dólar amerikanu rihun sanulu-resin-lima ($15.000.00) no bee aqua kaixa atus-tolu (300) ba vítima hosi dezastre naturál inundasaun no rai-halai ne’ebé akontese iha 04 Abril liubá. Apoiu hirak ne’e AECTL liuhosi nia Manager Tracy Sun entrega direita ba Sekretáriu Estadu ba Protesaun Sivíl (SEPS) Joaquim Gusmão, iha kinta (15/4) ne’e iha Kaikoli, Dili. Manager AECTL ne’e hateten, “apoiu ida ne’e nu’udar tradisaun ida ne’ebé wainhira mosu dezastre naturál hodi afeta komunidade iha nasaun ne’ebé de’it, ami sempre pronto fó tulun nafatin”. SEPS Joaquim hato’o agradesimentu ba apoiu hosi AECTL hodi dehan, “iha tempu badak ita sei distribui kedas ba vítima inundasaun sira”.

Dili, 11 Maiu 2021 – Ministru Obras Públikas Salvador dos Reis Pires informa katak iha tinan ida ne’e Eletrisidade Timor-Leste (EDTL), E.P sei dada liña eletrisidade ba komunidade iha suku hamutuk 34 ho Orsamentu Jerál Estadu (OJE) tinan fiskál 2021 ne’ebé programadu tiha ona.
“Ba suku sira ne’e, iha suku 76 mak seidauk asesu eletrisidade, no tuir planu atividade normál (suku) 34 mak ita atu halo iha tinan ida ne’e […]. Ita iha suku 76 mak seidauk, ne’ebé 34 uluk,” dehan Ministru Salvador iha segunda (10/5) ne’e iha Novo Turismo, Dili.
Ministru ne’e reafirma tán katak sei prioritiza uluk lai suku 34 ne’e, maibé prepara hela mós dezeñu ba suku restante seluk atu bele implementa mós iha faze tuir mai.

Dili, 24 Maiu 2021 – Governu liuhosi Sekretaria Estadu ba Protesaun Sivíl (SEPS) ohin (24/5) fahe apoiu emerjénsia ba família hamutuk 446 iha suku Manleuana, postu-administrativu Dom Aleixo, Dili, ne’ebé sai vítima ba inundasaun akontese iha 04 Abríl liubá.
Família afetadu 446 ne’e kompostu hosi aldeia rua mak hanesan 146 hosi aldeia Laloran no 300 hosi aldeia Mane Mesak.
“Hakarak agradese ba Estadu Timor-Leste, liuliu SEPS ho nia ekipa servisu maka’as tebes hodi tau-matan nafatin ba vítima inundasaun sira, ba sasán hirak ne’ebé mak ohin vítima sira simu hanesan foos, mina bimoli, sardine, supermie, ikan lata no sasán koziña nian,” dehan Xefe Aldeia Mane Mesak, Paulino Pereira.
Ekipa SEPS mós kontinua servisu hamutuk ho nia parseiru sira hodi haree tende ba família afetadu sira iha kampu futeból Manleuana.

Dili, 11 Maiu 2021 – Ró Berlin-Ramelau lansa ona ba tasi-leten ba dahuluk iha segunda (10/5) ne’e iha Xína, nu’udar ró daruak hodi fasilita pasajeiru nasionál iha Timor-Leste atu halo viájen, tuir informasaun ne'ebé divulga hosi Gabinete Primeiru-Ministru ohin (11/5).
Projetu konstrusaun ró daruak Berlin-Ramelau ne’e halo iha Xina, ho largura metru 16, kaladu metru 3,3, komprimentu metro 67,3, altura metru 4,8 no sei atinje velosidade maximu nós 10 to’o 12. Ró ne’e nia konstrusaun kofinansia hosi Governu Timor-Leste no Governu Repúblika Federál Alemaña.
Ró foun ne’e tuir planu katak sei substitui ró Nakroma, no nia iha kapasidade atu transporta ema liu 380.
Berlin-Ramelau nia prosesu konstrusaun atinje ona pursentu 85 (85%), no preve hela katak sei halo teste finál no aprovasaun téknika iha fulan jullu tinan ida ne’e iha Shangai, Xina, no sei entrega ba Governu Timor-Leste iha Setembru.
Iha serimónia lansamentu dahuluk Berlin-Ramelau ba tasi ne’e partisipa mós hosi Embaixadór Timor-Leste iha Xína Abrão dos Santos no Embaixadór Alemaña ba Xína.

Dili, 13 Marsu 2021 – Sentru Integradu Jestaun Krize (SIJK) relata katak ohin (13/5) Timor-Leste rejista tán pasiente mate tanba Covid-19 na’in tolu (3) no hosi na’in-3 ne’e na’in ida (1) mate iha uma iha munisípiu Likisá, tuir komunikadu imprensa ne'ebé divulga.
“Ida iha fatin izolamentu ba kazu moderadu ho grave iha Vera-Krúz. Na’in rua seluk, detetadu pozitivu iha loron hirak liubá, maibé rekuza atu baixa iha Vera-Krúz, no obriga-an hela de’it ka fila ba uma. Ida iha Likisá, ida iha Kaikoli, Dili. Ohin ekipa saúde konjunta simu informasaun katak ida iha Likisá iis-kotu iha uma, ida iha Kaikoli, Dili, iis-kotu iha dalan ba HNGV,” SIJK esplika liuhosi komunikadu imprensa refere.
To’o oras ne’e Timor-Leste rejista ona kazu mate tanba Covid-19 hamutuk na’in ualu (8) dezde rejista kazu dahuluk hahú hosi fulan Marsu tinan kotuk, no pasiente ne’ebé oras ne’e baixa hela iha Timor-Leste hamutuk na’in-1818.

Dili, 11 Maiu 2021 – Ekipa Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA), I.P hala’o inspesaun no fiskalizasaun ba fatin fa’an na’an ohin (11/5) iha merkadu Taibesi, no deteta katak dasin ne’ebé Operadór Ekonómiku utiliza hodi komersializa na’an ba konsumidór sira ne’e maioria la tuir padraun ne’ebé iha.
Tanba ne’e Inspetór sira hosi AIFAESA halo kedas apreensaun ba dasin hitu (7) hosi estabelesimentu sia (9) ne’ebé inspesionadu, no konvoka mós Operadór Ekonómiku rua (2) hodi hato’o justifikasaun ba Inspetór Responsável.
“AIFAESA halo apreensaun ba dasin sira ne’e la signifika atu sai na’in nfali ba dasin ne’e lae, maibé hodi bolu atensaun ba Operadór Ekonómiku katak wainhira utiliza dasin tenke tuir padraun ne’ebé iha, hadi’a buat ne’ebé la di’ak presiza hadi’a,” dehan Inspetór Jerál AIFAESA Ernesto Monteiro, iha nia knaar-fatin, Dili.
Nia dehan, AIFAESA nia papél mak halo kontrolu ba legalidade atividade ekonómika ne’ebé hala’o iha Timor-Leste, no halo kontrolu ba kuantidade no kualidade hodi garante no proteje konsumidór sira, atu konsumidór sira sosa na’an ho presu ne’ebé iha kuantidade no kilógrama favoresidu duni.

Dili, 12 Maiu 2021 – Liuhosi sorumutuk Konsellu Ministru ne’ebé hala’o ohin (12/05), iha edifísiu Ministériu Finansas, Dili, Governu hafoin analiza tiha aprezentasaun hosi kordenadór Sentru Integradu ba Jestaun Krize, aprova projetu rezolusaun Governu nian hodi mantein Serka Sanitária no Konfinamentu Domisiliáriu Jerál ne'ebé oras ne'e lao dadauk iha Munisípiu Dili ba loron sanulu-resin-haat (14) tán.
Ba munisípiu sira seluk, Governu desidi atu mantein mós Serka Sanitária ba munisípiu Baukau no Kovalima, enkuantu ba munisípiu Ainaro, Ermera, Lautén, Likisá, Manufahi no Vikeke Governu la renova ona impozisaun Serka Sanitária ne’ebé Governu impoen to’o 16 fulan-Maiu.

Dili, 12 Maiu 2021 - Sekretáriu Estadu ba Komunikasaun Sosiál, Merício dos Reis “AKARA”, iha nia enkontru ho Primeiru-Ministru iha horiseik (11/05), atualiza progresu servisu SEKOMS nian, liu-liu kona-ba progresu modernizasaun rádiu komunidade sira hosi sistema konvensionál ba rádiu streaming.
Ezekutivu SEKOMS hateten katak rádiu komunidade hamutuk sanulu-resin-rua maka iha ona rádiu streaming no website propriu ba kada rádiu. Nune’e públiku inklui komunidade internasionál bele ona asesu ba informasaun ne’ebé rádiu komunidade sira ne'e disponibiliza.
SEKOMS mós planeia ona atu dezenvolve mídia iha munisípiu sira no iha tempu badak SEKOMS sei apoiu infraestrutura ba munisípiu Manufahi, Aileu no Lautem tanba munisípiu tolu ne’e mak agora dadaun prontu ona.

Dili, 26 Jullu 2021 – Ministra Saúde Odete Freitas Belo husu ba vendedór no kompradór sira iha merkadu Taibesi, Dili, atu kumpri distánsia sosiál katak hadook-an liu metru ida hosi ema seluk.
Nia husu atu komunidade sira iha merkadu refere kumpri mós regra prevensaun Covid-19 seluk hanesan fase liman no uza máskara atu nune’e labele lori fali moras Covid-19 ba família sira iha uma.
“Só ita hotu hamutuk mak bele hakotu korente transmisaun Covid-19 iha ita-nia rai doben Timor-Leste. Variante Delta iha nasaun Índia ho Indonézia mak sai ona referénsia mai ita, ita presiza halo reflesaun atu ita labele tama ba iha risku ida ne’ebé todan liu, dalan úniku mak vasina hodi kria imunidade iha ita-nia isin no kumpri nafatin regra protokolu Covid-19,” dehan Ministra wainhira halo sosializasaun kona-ba regra prevensaun Covid-19 iha segunda (26/7) ne’e iha merkadu Taibesi.
Hafoin remata iha merkadu Taibesi, iha loron ne’ebé hanesan, Membru Governu ne’e kontinua halo mós sosializasaun kona-ba regra prevensaun Covid-19 iha Audian.

Dili, 12 Maiu 2021- Sekretáriu Estadu Formasaun Profisionál no Empregu (SEFOPE), Alarico de Rosário, hala’o asinatura kooperasaun servisu ho UNDP (United Nations Development Programme) ne’ebé asina husi reprezentativu Rezidente UNDP Munkhtuya Altangerel, kona-ba programa estájiu ba foinsa’e sira, ohin (12/05), iha salaun SEFOPE.
Ho asinatura akordu kooperasaun servisu ne’e, SEFOPE konsidera nu’udar kooperasaun servisu importante ida hodi bele hasa’e oportunidade servisu ba foinsa’e dezempregu sira, liu-liu ba graduadu sira hosi ensinu nível universitáriu.
SEFOPE agradese ba ajénsia UNDP ne’ebé iha inisiativa hodi servisu hamutuk ho SEFOPE ba Programa Estájiu ba Foinsa’e (PEF) no kooperasaun servisu la’os de’it iha programa ida ne’e maibé espera bele servisu hamutuk liután iha programa seluk.

Díli, 12 maiu 2021 – Ministru Administrasaun Estatal, Miguel de Carvalho, iha nia enkontru ho Prezidente Repúblika, Francisco Guterres Lú Olo, iha Palásiu Prezidensiál Nicolau Lobato, hateten katak Sekretáriu Tékniku Administrasaun Eleitórál (STAE) preparadu atu realiza eleisaun prezidensiál iha tinan oin maske iha situasaun Covid-19 nia laran.
To’o Marsu 2021, STAE rejista ona eleitór hamutuk 839.430, maioria iha rai-laran no iha rai-liur hamutuk 6.010. Hosi fulan Jullu 2021 to’o janeiru 2022 STAE sei hala’o resensiamentu no atualizasaun baze dadus eleitoral no antes eleisaun sei pubilka lista eletór sira iha sentru votasaun.
Miguel de Carvalho informa mós ba Prezidente Repúblika alterasaun ba dala-neen ba Lei Eleitoral Prezidente Repúblika.
“Alterasaun ba dala-neen Lei Eleitorál Prezidensiál atu permite populsaun sira, liuliu sira ne’ebé hela iha Díli, envez fila fali ba sira nia hela fatin, bele  vota iha Díli, maibé tenke avizu antes ba STAE pelumenus loron-40, atu STAE bele publika lista dos eleitores iha sentru votasaun sira iha Timor laran tomak, inklui sira ne’eebé sei partisipa iha sentru votasoins paralelu sira.”

Dili, 23 Jullu 2021 – Governu sei loke estrada korta hodi liga suku Metiaut ho Kamea tuir orientasaun ne’ebé Primeiru-Ministru Taur Matan Ruak fó ba Ministru Obras Públika (MOP) Salvador Pires no Prezidente Institutu Jestaun Ekipamentu (IJE) Hermenegilda Laurentina, iha sexta (23/7) ne’e, wainhira sira observa direita terenu ba koneksaun estrada hosi suku Metiaut ba to’o iha área foho-leten Kamea nian.
“Estrada ida-ne’e uluk SEFOPE mak loke maibé falta kilómetru 1 liu, ha’u-nia hanoin ne’e imi loke liga tiha (halo koneksaun estrada hosi Metiaut to’o Kamea iha foho leten),” dehan Primeiru-Ministru ba MOP no Prezidente IJE iha terenu observasaun.
Hatán ba ida ne’e, MOP hateten katak, iha posibilidade atu halo abertura foun nune’e bele halo koneksaun ba estrada ne’ebé eziste ona iha Kamea, nune’e ligasaun Kamea ho Metiaut bele iha dala korta.
“Ohin Sr. Primeiru-Ministru konvida ha’u ho Sra. Prezidente IJE mai haree hela dalan ligasaun Metiaut ba Kamea ne’ebé uluk Governu anteriór loke balu ona, no iha posibilidade para atu halo abertura foun atu nune’e bele halo koneksaun ba estrada ne’ebé eziste ona iha Kamea, nune’e ligasaun Kamea ho Metiaut bele iha dalan korta (dalan liuhosi foho leten hosi Metiaut to’o Kamea nian). Ida-ne’e mak ohin ita lori ho Sra. Prezidente ho nia ekipa no mós Diresaun Nasionál Estrada, Sr. Diretór ho nia ekipa, xefe departamentu no tékniku sira atu haree posibilidade, orsida sira sei koordena ho na’i Liurai atu identifika pontu abertura ne’e hosi ne’ebé,” dehan MOP.
Prezidente IJE mós hateten katak ekipa sei halo uluk survey hodi identifika dadus sira ne’ebé presiza molok hakat ba faze konstrusaun.

Dili, 27 Jullu 2021 – Japan International Cooperation Agency (JICA) hato’o dezeju ‘Boa Sorte’ ba feto timoroan Imelda Ximenes Belo nu’udar atleta ida ne’ebé reprezenta Timor-Leste iha Tokyo Olympic Games 2021 iha modalidade natasaun.
“JICA Timor-Leste dezeja susesu ba ita iha jogu olímpiku ne’e. Buat hotu posível, ne’e duni esforsu-an maka’as no mehi aas ba,” JICA hato’o liuhosi nia divulgasaun ofisiál ohin (27/7).
Haktuir hosi divulgasaun ofisiál refere, Imelda mós hanesan estudante ida hosi departamentu Ejeñaria Sivíl, Fakuldade Enjeñaria, Siénsia no Teknolojia (sigla portugés FECT), Universidade Nasionál Timor Lorosa’e (UNTL).
Aléin hosi Imelda iha mós timoroan mane na’in-2 mak José da Silva ne’ebé reprezenta mós Timor-Leste iha modalidade natasaun hamutuk ho Imelda, no Felizberto de Deus kompete iha modalidade Atletizmu.

Dili, 12 Maiu 2021 – Sentru Integradu Jestaun Krize (SIJK) relata ba loron ohin (12/5) nian katak rejista tán kazu pozitivu Covid-19 foun na’in-133, kompostu hosi mane na’in-67 no feto na’in-66, no hosi totál númeru 133 ne’e na’in-117 deteta iha munisípiu Dili no na’in-16 deteta iha munisípiu seluk.
“Hirak ho idade tinan menus hosi 12 iha na’in-2, ho idade entre tinan 12-59 na’in-127, ho idade 60 ba leten iha na’in-4,” SIJK relata liuhosi komunikadu imprensa ne’ebé Timor News asesu ohin.
Iha mós pasiente rekuperadu foun hamutuk na’in-129 ne’ebé SIJK relata, nune’e totál pasiente Covid-19 ne’ebé oras ne’e baixa hela iha Timor-Leste hamutuk na’in-1.727.

Dili, 11 Outubru 2021 – Negosiante sira ne’ebé fa’an sanan-rai iha merkadu Manleuana, Dili, husu ba parte Governu atu labele husik Xineza sira-nia sasán sira ne’ebé tama iha Timor-Leste liuliu sanan modernizadu sira hanesan rice cooker no seluk tán hamate fali produtu sanan-rai ne’ebé ferik no katuas sira halo iha foho no lori mai fa’an iha merkadu.
“Buat ne’ebé mak ita-nia rikusoin ne’e tenke uza ba oin nafatin. Agora lae, hosi rai-li’ur nian mai ne’e estraga ami. Governu tenke tún ba baze hodi kontrola ida ne’e. Xina agora estraga ami povu ai-leba, Xina taka dalan. Buat ne’ebé mak Timór ninia produtu ne’e labele husik halo lakon fali,” Negosiante sanan-rai, Etelvina Pinto, informa ba jornalista Timor News, ohin (11/10), iha merkadu Manleuana, Dili.
La’os sanan-rai de’it, maibé nia mós husu atu Governu buka-tuir didi’ak Timor-Leste nia produtu sira seluk ne’ebé iha posibilidade atu lakon tanba produtu sira hosi rai-li’ur mak taka dalan.

Dili, 14 Maiu 2021 – Pasiente Covid-19 na’in-5 iha izolamentu Vera-Krúz baixa ho kondisaun grave no obrigatoriamente tenke uza apoiu ekipamentu ventiladór, CPAP no oksijéniu.
“Iha loron 14 Maiu 2021, izolamentu Vera-Krúz halo tratamentu ba kazu detetadu na’in-26. Iha área obstetrisia na’in-10 no iha medisina interna na’in-16. […] Hosi sira na’in-16 iha medisina interna, na’in-5 grave (na’in-1 uza ventiladór, na’in-1 uza CPAP, na’in-3 uza oksijéniu), na’in-11 moderadu,” informa Sentru Integradu Jestaun Krize (SIJK) liuhosi komunikadu imprensa ne’ebé Timor News asesu ohin (14/5).
Enkuantu na’in-10 ne’ebé iha obstetrisia ne’e, SIJK relata katak sira tama kategoria moderadu hotu, sira-nia kondisaun estável.
Oras ne’e pasiente hamutuk na’in-1968 mak baixa hela iha Timor-Leste no kazu mate iha na’in-8 ona.

Dili, 15 Maiu 2021 – Komunidade iha aldeia Renbor, suku Aiteas, postu-administrativu Manatutu-vila, munisípiu Manatutu, la asesu ba enerjia eletrisidade besik fulan rua ona afeita hosi inundasaun ne’ebé akontese iha 04 Abríl liubá hodi estraga tiha liña eletrisidade ne'ebé to’o agora seidauk hetan manutensaun hosi parte Governu.
“Seidauk lakan, to’o agora la lakan. Inundasaun bee-boot, riin eletrisidade bee lori hotu tanba ne’e agora daudauk aldeia Renbor labele asesu ba eletrisidade, la lakan fulan besik rua ona,” dehan Marcos Pereira nu’udar komunidade ida hosi Renbor ba jornalista Timor News ohin (15/5) via telefónika.
Marcos dehan katak autoridade lokál sira haree ona maibé hosi parte Ministériu Obras Públika (MOP) seidauk foti asaun ruma hodi hadi’a, enkuantu problema eletrisidade ne’e difikulta tebes estudante sira atu partisipa iha aula online no komunidade sira-nia sasán eletrónika hanesan jeleira balu hahú aat ona.
Tanba ne’e Marcos husu ba parte MOP hodi bele rezolve iha tempu badak nia laran atu bele fasilita komunidade no estudante iha aldeia refere ne’ebé hein hela enerjia eletrisidade.

Dili, 19 Maiu 2021 – Sentru Integradu Jestaun Krize (SIJK) ohin (19/5) relata kazu infektadu Covid-19 foun na’in-178 ne’ebé kompostu hosi mane na’in-113, feto na’in-65,  no hosi totál 178 ne’e na’in-147 deteta iha Dili no na’in-31 deteta iha munisípiu seluk, enkuantu kazu óbitu ka mate ne’ebé SIJK relata iha loron ohin na’in-1 ho sexu mane no idade 60.
"Totál kazu ne’ebé detata ohin hirak ho ida menus hosi 12 na’in-1, idade entre 12-59 na’in-171, idade 60 ba leten na’in-6,” SIJK relata liuhosi komunikadu imprensa ne’ebé Timor News asesu.
Iha mós pasiente rekuperadu foun na’in-119 ne’ebé SIJK relata ohin, tanba ne’e pasiente ne’ebé oras ne’e baixa hela iha Timor-Leste iha na’in-2302.

Dili, 14 Maiu 2021 – Sentru Integradu Jestaun Krize (SIJK) relata ohin (14/5) katak deteta tán kazu pozitivu infetadu Covid-19 foun hamutuk na’in-239 ne’ebé inklui na’in-77 tán hosi prizaun Bekora, tuir komunikadu imprensa ne’ebé Timor News asesu.
Kazu foun 239 ne’e na’in-198 deteta iha munisípiu Dili no na’in-41 deteta iha munisípiu seluk, sira hotu ho sexu mane na’in-174 no feto na’in-65.
“Husi kazu 239 detetadu ohin, 77 hosi kadeia Bekora. Hamutuk hotu hosi hori-sehik mai ohin, iha kadeia Bekora deteta kazu pozitivu 220 hosi populasaun prizionál 557,” esplika iha komunikadu imprensa ne’e kona-ba kazu ne’ebé deteta iha prizaun ka kadeia Bekora.
Iha mós pasiente rekuperadu foun na’in-86 ne’ebé SIJK relata, nune’e totál númeru pasiente Covid-19 ne’ebé oras ne’e baixa hela iha Timor-Leste hamutuk na’in-1968.

Dili, 26 Jullu 2021 – Ministra Saúde (MS) Odete Freitas Belo fó posse ba Diretór Ezekutivu Ospitál Nasionál Guido Valadares (sigla portugés HNGV) foun Alito Soares ba mandatu períodu tinan tolu, iha segunda (26/7) ne’e, iha Bidau, Dili.
“Nu’udar membru VIII Governo konstititional ne'ebe tutela iha area saúde la haluha hakarak hato'o profunda agredesimentu ba Diretor ezekutivu HNGV sesante, dr. Aniceto Cardoso Barreto, SpA, M.kes ne'ebé lidera HNGV durante Tinan 4 nia laran ho nia lideransa, Jestaun Administrasaun, prestasaun fó kuidadu ba saúde hodi lori imajen HNGV nu’udar ospitál top referénsia ba prestasaun fó kuidadu ba saúde nível hotu-hotu nian,” dehan Ministra ba Diretór Sesante Aniceto Barreto.
Ba Diretór Ezekutivu foun HNGV, Ministra Odete husu atu hatutan nafatin planu no programa sira ho matenek, abilidade no kapasidade ne’ebé nia iha.
“Konserteza durante ita-boot nia mandatu sei enfrenta dezafiu oioin, maibé ho esperensia matenek, abilidade no kapasidade ne’ebé ita-boot iha sei reforsa no hatutan nafatin no hadi’ak planu no programa sira ne’ebé durante ne’e implementa husi diretór sesante,” dehan Odete ba Diretór HNGV foun.

Dili, 16 Maiu 2021 – Ministru Interiór (MI) António Armindo tún direita hamutuk ho Polísia Marítima, Komponente Navál F-FDTL, Bombeiru, no komunidade balu hodi buka tuir pasajeiru na’in-4 ne’ebé lakon hafoin ró mout iha tasi-klaran iha sábadu (15/5) ne’e.
“Operasaun hamutuk hodi buka tuir ró mout ne’e hala’o kedas depois de rona informasaun katak iha ró balu mout, tanba ne’e mak ró Lucitania ho ró Kayrala ho ekipa buska seluk hamutuk ho komunidade buka tuir pasajeiru na’in-4 ne’e,” dehan Ministru Armindo iha entrevista ohin (16/5).
Aléin hosi ekipa hirak ne’e, Elikópteru ne’ebé fornesidu liuhosi parseria entre Timor-Leste ho Austrália no Kompañia Santos iha Timor-Leste mós envolve iha ekipa hodi semo no buka tuir ró ne’ebé mout iha área tasi entre Dili-Ataúru.

Dili, 16 Maiu 2021 – Prosesu rekonstrusaun estrada iha Embaixada Japaun nia oin daudauk ne’e nahe ona hampar asphalting no atinje ona pursentu 96 (96%) nune’e falta pursentu 4 (4%) atu remata, tuir informasaun ne’ebé ofisialmente divulga hosi parte Governu.
Projetu rekonstrusaun estrada protokolu refere hala’o ho emerjénsia hosi kompañia Montana Di’ak hahú hosi 20 Abríl liubá hafoin hetan tiha desizaun hosi Konsellu Administrasaun Fundu Infraestrutura (KAFI).
Estrada protokolu iha Embaixada Japaun nia oin ne’e hetan estragus wainhira akontese inundasaun boot iha 04 Abríl liubá tanba udan-boot. To’o oras ne’e Ministru Obras Públika (MOP) Salvador Pires kontinua orienta Tékniku sira hodi akompaña prosesu rekonstrusaun refere hodi bele finaliza iha tempu badak.

Dili, 17 Maiu 2021 – Fundu Dezenvolvimentu Kapitál Umanu (sigla portugés FDCH) ho Instituisaun Ensinu Superiór públiku no privadu sira asina Memorandum of Understanding (MoU) kona-ba implementasaun Bolsa Hakbiit ne’ebé destina ba estudante sira hosi família kbiit-laek, ohin (17/5) iha INFORDEPE, Balide, Dili.
Ministru Ensinu Superiór, Siénsia no Kultura (MESSK) ne’ebé partisipa mós iha serimónia refere hateten, implementasaun programa ida ne’e hanesan inisiativa foun ida hosi polítika VIII Governu nian ho objetivu atu apoia estudante sira hosi família kbiit-laek ne’ebé iha kapasidade intelektuál maibé sira-nia família laiha kapasidade finanseira atu suporta sira hodi kontinua sira-nia estudu iha nível Ensinu Superiór.
Enkuantu MoU ne’e asina direita hosi Diretora Ezekutiva FDCH Leila Cárceres dos Santos ho Reitór Ensinu Superiór sira akreditadu públiku no privadu sira.

Dili, 11 Agostu 2021 – Komunidade iha aldeia Moris-Foun, suku Komoro, munisípiu Dili, husu ba Governu liuliu ba Diresaun Nasionál Transporte Terestre (DNTT) atu muda mikrolete ho númeru 06 nia route to’o iha ponte Komoro III nia sorin ba edifísiu Bombeiru nian ka aumenta mikrolete 013 hodi fasilita sira.
“Ha’u atu husu ba Governu, sé bele karik (mikrolete) 06 ne’ebá ne’e bele la’o mai to’o iha Bombeiru (edifísiu Bombeiru iha Moris-Foun) ne’e bele ka lae? Ami husu ba Governu. Populasaun maioria iha ponte (Komoro) III ninian ne’e barak liu. Iha ne’e maioria la’o ain to’o iha Fomentu mak sa’e bemo (mikrolete) 06. Ka ami husu ba Governu sé bele karik aumenta tán bemo (mikrolete) 013 de’it bele ka lae,” Amalia de Jesus Belo nu’udar komunidade ida ne’ebé hela iha aldeia Moris-Foun hato’o nia ezijénsia ne’e ba jornalista Timor News iha kinta (05/8) liubá.
Iha loron hanesan, estudante Manuel da Silva ne’ebé hela mós iha aldeia refere hato’o preokupasaun ne’ebé hanesan mós, no nia husu ba Governu atu fó solusaun kona-ba mikrolete nia route hodi fasilita komunidade no estudante sira iha aldeia refere.
Hafoin jornalista Timor News konfirma fali ho parte Diresaun Nasionál Transporte Terestre (DNTT) ohin (11/8), hetan duni resposta hosi Diretór DNTT Natalino do Rosário ne’ebé hateten katak, DNTT prepara hela atu aumenta tán mikrolete ho númeru 013 iha tempu badak, no DNTT mós prepara tiha ona mikrolete 013 nia route ne’ebé sei kobre mós to’o iha Moris-Foun ponte Komoro III nia sorin.
“Agora daudauk ita-nia maluk (mikrolete nia na’in) sira ne’ebé mak hato’o ona pedidu, balu direitamente mai iha DNTT, balu liuhosi ministériu ne’ebá, no pedidu (atu aumenta mikrolete 013 iha Dili) ne’ebé mak DNTT simu hamutuk 106 ka 107 hanesan ne’e. Tanba ne’e mak DNTT halo ona survey ba iha ponte foun (ponte Komoro III) ninian. Tuir planu ne’e atu tau mikrolete 013. Tanba ne’e route ne’e ami halo survey hotu ona, maibé pedidu (hosi mikrolete nia na’in sira) atu halo operasaun (ba 013) ne’ebé tama mai ne’e iha 100 resin kedas. [...] Tanba ne’e agora daudauk ami estuda hela. [...] Maibé lalais iha fulan ida ne’e nia laran bele realiza ona,” dehan Diretór DNTT, ohin (11/8) iha nia knaar-fatin, Dili.

Baukau, 26 Jullu 2021 – FALINTIL Forsa Defeza Timor-Leste (F-FDTL) hamutuk ho Forsa Estadus Unidus Amérika (EUA), iha segunda (26/7) ne’e, hala’o ezersísiu ‘Dalan ba Dame’ iha Komponente Terestre Baukau.
“Ezersísiu ida ne’e importante tebes, atu nune’e ita-nia Forsa F-FDTL bele manán esperiénsia hosi país boot sira, ezersísiu ne’e foka liu iha área téknika operasaun nian, oinsá atu halo ofensiva no defensiva, no ita-nia forsa rasik sei aprende hosi Estadus Unidus Amerika (EUA), sira mós sei aprende hosi F-FDTL nia esperiénsia oinsá mak defeza no atake, ezersísiu ida ne’e foin mak primeira-véz hala’o iha Timor-Leste,” dehan Xefe Estadu Maiór F-FDTL Brigadeiru Jenerál Calisto Santos Coliati iha nia diskursu wainhira halo abertura ba ezersísiu refere.
Liuhosi ezersísiu ne’e, treina mós militár sira kona-ba oinsá halo navegasaun uza mapa ba operasaun iha terenu, iha área saúde, treina militár kona-ba sukoru dahuluk iha área kombate wainhira iha funu laran, no oinsá mak militár sira bele fó apoiu ba militár ne’ebé hetan kanek iha situasaun kombate nia laran.

Dili, 17 Maiu 2021 – Ministru Obras Públika (MOP) Salvador dos Reis Pires informa katak oras ne’e parte Ministériu prepara hela Termu Referénsia (sigla inglés ToR) ba ponte Bekusi ne’ebé atu sobu ka halo demolisaun hodi harii fali ponte foun no Ajénsia Dezenvolvimentu Nasionál (ADN) halo hela verifikasaun ba ToR refere.
“ToR ne’e iha ona ADN, sei iha verifikasaun ADN hela, wainhira ToR ne’e hotu ona ita bele avansa ba estabelese dezeñu depois nia konstrusaun,” dehan Ministru Salvador ohin (17/5) hafoin hasoru malu ho Primeiru-Ministru Taur Matan Ruak iha Faról, Dili.
Nia hatutan, iha ona orsamentu verba balu hosi orsamentu ratifikativu ne’ebé tau ba rekonstrusaun infraestrutura ne’ebé hetan estragus hosi inundasaun inklui atu harii ponte Bekusi foun.
Enkuantu planu sobu ponte Bekusi ne’e Primeiru-Ministru rasik mak orienta hodi konstrui hikas ponte foun ho objetivu atu labele hamosu inundasaun ba komunidade ne’ebé hela besik iha fatin refere.

Dili, 19 Maiu 2021 – Prezidente Repúblika (PR) Francisco Guterres Lú Olo fó indultu ba prizioneiru na’in-15 iha loron selebrasaun Restaurasaun Independénsia Timor-Leste ba dala-19.
Ho ida ne’e, prizioneiru na’in-6 hetan liberdade totál, prizioneiru na’in-4 hetan indultu parsiál fulan neen hosi pena prizaun liuhosi dekretu PR númeru 31/2021, no prizioneiru na’in-5 seluk hetan indultu parsiál ho metade pena prizaun liuhosi dekretu PR númeru 32/2021.
Enkuantu desizaun indultu ba prizioneiru na’in-15 ne’ebé PR fó ne’e sei tama iha vigór iha 20 Maiu 202    1 ne’ebé sai nu’udar loron Restaurasaun Independénsia Timor-Leste nian.

Dili, 25 Maiu 2021 – Prezidente Repúblika Francisco Guterres Lú Olo ho mós nia espoza Cidália Guterres ohin (25/5) simu vasina AstraZeneca kontra Covid-19 doze dahuluk iha Palásiu Prezidensiál Aitarak-Laran, Dili, akompaña hosi Vise Ministru Saúde Bonifácio Mau Coli dos Reis no Diretora Jerál Saúde Odete da Silva Viegas.
“Ha’u husu ita hotu koopera para simu vasina ba, hodi proteje ita-nia an, família no ita-nia komunidade tomak,” deha Prezidente Repúblika iha diskursu molok simu vasina.
Lú Olo mós konsidera katak simu vasina refere sai hanesan meiu hosi Prezidente Repúblika hodi koopera ho Estadu iha prevensaun Covid-19.

Dili, 19 Maiu 2021 – Konsellu Ministru hala’o reuniaun ohin (19/5) Ministériu Finansa, Dili, no deside ona hodi propoin ba Prezidente Repúblika (PR) Francisco Guterres Lú Olo atu renova ka estende Estadu Emerjénsia (EE) ba dala-14 ba loron tolunulu (30) tán.
Konsellu Ministru foti desizaun refere hafoin analiza tiha aprezentasaun kona-ba pontu situasaun epidemiolójika nasaun nian hosi Sentru Integradu Jestaun Krize (SIJK) iha reuniaun ne’e.
Estensaun EE ne’e Governu propoin ba PR ho objetivu atu permite Governu hodi limita ka suspende direitu no garantia fundamentál balu sidadaun nian nune’e bele servisu ba prevensaun Covid-19 la’o ho di’ak hodi evita risku ba komunidade sira.

Dili, 27 Jullu 2021 – Parlamentu Nasionál (PN) liuhosi sesaun plenária estraordinária Komisaun Permanente nian, ohin (27/7), autoriza Prezidente Repúblika Francisco Guterres Lú Olo atu dekreta Estadu Emerjénsia ba dala-16 iha teritóriu nasionál ho durasaun loron 30 ne’ebé sei hahú tama iha vigór iha loron 01 to’o 30 Agostu 2021.
Deputadu sira hosi Komisaun Permanente liuhosi votasaun nominál, aprova Projetu Rezolusaun kona-ba estensaun EE tuir mensajen hosi Prezidente Repúblika ne’e ho votu afavór 18, kontra 0 no abstensaun 13.
Deputadu sira sujere ba Governu katak iha implementasaun EE ba dala-16 ne’e, labele taka prosesu aprendizajen iha eskola no mós atividade relijiozu, maibé, tenke mantéin no kumpri regra protokolu saúde mundiál, mantéin seguransa metin iha fronteira terestre no marítima no mós pontu entrada sira hodi impede transmisaun Covid-19 iha Timor-Leste.

Dili, 17 Maiu 2021 – Governu liuhosi Sekretáriu Estadu Protesaun Sivíl (SEPS) Joaquim Gusmão informa katak família afetadu hosi inundasaun ne’ebé seidauk hetan apoiu umanitáriu hosi Governu bele halo reklamasaun ba autoridade lokál sira hodi atende tanba ida ne’e nu’udar Governu nia obrigasaun atu fó apoiu.
SEPS hato’o informasaun ne’e ohin (17/5) hafoin hasoru malu ho Primeiru-Ministru Taur Matan Ruak iha Faról, Dili, no nia akresenta katak apoiu umanitáriu ba família afetadu sira iha munisípiu kuaze kobre hotu ona ho fasilidade elikópteru ne’ebé iha, no sira ne’ebé seidauk hetan apoiu ne’e bele reklama.
Enkuantu iha munisípiu Dili, nia esplika katak seidauk kobre hotu tanba númeru família afetadu boot maibé parte Governu sei esforsa nafatin hodi fó apoiu ba hotu-hotu.
To’o oras ne’e totál uma-kain ne’ebé afetadu ka sai nu’udar vítima hosi inundasaun ne’ebé akontese iha 04 Abríl liubá rejista ona 32.288 maibé totál númeru refere sei provizóriu hela tanba dadus sei kontinua tama hosi autoridade lokál sira.

Dili, 19 Maiu 2021 – Hafoin hasoru malu ho Prezidente Repúblika Francisco Guterres Lú Olo, ohin (19/5) iha Palásiu Prezidensiál Dili, Xefe Estadu Maiór Jenerál FALINTIL – Forsa Defeza Timor-Leste (F-FDTL) Tenente Jenerál Lere Anan Timur informa katak iha fulan Maiu (5/2021) nia laran sei hahú taka sai rezultadu naran kandidatu membru F-FDTL sira ne’ebé sei tuir prosesu selesaun ba oin hodi inkorpora ba instituisaun F-FDTL.
“Kona-ba rekrutamentu ne’e ha’u informa ona ba Prezidente Repúblika katak iha fulan ida ne’e ami komesa taka sai ona kandidatu sira-nia naran iha kada munisípiu ida-idak nian. Ha’u informa mós kona-ba kritéria rekrutamentu ninian, ami presiza ema 2.400, hosi 2.400 ne’e sei selesiona mak hetan 600 ba inkorporasaun hodi tama ba F-FDTL,” dehan Lere Anan Timur.
Nia esplika, kona-ba prosesu rekrutamentu ne’e fahe ba grupu tolu, dahuluk mak haree liu ba veteranu sira-nia oan, daruak mak joven sira sidadaun Timór no datoluk mak sira ne’ebé iha espesialidade téknika sira hanesan eletrisidade, mekánika, IT no seluk tán.

Dili, 19 Maiu 2021 – Sekretáriu Estadu ba Komunikasaun Sosiál (SEKOMS) Mericio Juvinal dos Reis Akara, ohin (19/5) iha Palásiu Governu, Dili, ofisialmente lansa plataforma dijitál ida ho funsaun atu halibur dadus kona-ba informasaun falsu ka HOAX sira ne’ebé espalla iha mídia sosiál.
“Ohin ita konsege lansa plataforma dijitál primeiru ho intensaun atu kolekta ka halibur informasaun falsu ka HOAX sira ne’ebé ID falsu sira ka ID loos balu loro-loron lansa iha mídia sosiál,” dehan Mericio Akara hafoin lansa tiha plataforma ne’e.
Mericio Akara esplika tán katak ho dadus sira ne’ebé jere iha plataforma ne’e sei ajuda atu halo planu hodi promove edukasaun sívika ba sidadaun sira tanba ohin loron ema prefere liu partilla informasaun falsu sira duké informasaun sira ne’ebé mai hosi mídia ka fonte kredível sira.

Dili, 27 Jullu 2021 – Komandante Jerál Polísia Nasionál Timor-Leste (PNTL) Komisáriu Faustino da Costa informa katak iha fulan Jullu nia laran hahú hosi loron 01 to’o 26 PNTL kaptura sidadaun hamutuk na’in-33 no submete ba prosesu tanba kontinua hakat fronteira terestre ho ilegál hodi ba Indonézia.
“Hosi loron 01 to’o 26 Jullu autoridade seguransa kaptura sidadaun na’in-27 inklui sira ne’ebé komunidade rasik identifika no ikus mai Polisia ba foti no kaptura na’in-6, totál hamutuk ema na’in-33; sidadaun hirak ne’e hala’o atividade negósiu ilegál iha fronteira no joven sira tenta ultrapasa fronteira ilegalmente ba Indonezia,” dehan Faustino iha tersa (27/7) ne’e iha Kaikoli, Dili.
Faustino hateten, kona-ba asuntu fronteira ne’e kestaun disiplina, nune’e, sé lakohi variante Delta atu tama iha Timor-Leste entaun presiza sidadaun hotu-hotu nia kontribuisaun tanba PNTL no FALINTIL-Forsa Defeza Timor-Leste (F-FDTL) mesak ne’e la fasil.

Dili, 21 Maiu 2021 – Sentru Integradu Jestaun Krize (SIJK) relata ohin (21/5) katak kontinua rejista tán kazu infetadu Covid-19 foun na’in-172 ne’ebé kompostu hosi mane na’in-106 no feto na’in-66. Hosi totál 172 ne’e na’in-155 deteta iha Díli no na’in-17 deteta iha munisípiu seluk.
“Totál kazu detetadu ohin proporsaun kazu sintomátiku hamutuk 2,3%,” SIJK relata liuhosi komunikadu imprensa ne’ebé Timor News asesu.
Ohin iha mós pasiente rekuperadu foun hamutuk na’in-95 ne’ebé SIJK relata, nune’e totál kazu Covid-19  ativu ka pasiente ne’ebé baixa hela iha Timor-Leste hamutuk na’in-2469.

Dili, 29 Jullu 2021 – Xefe Governu Taur Matan Ruak manifesta nia solidariedade no fó korajen ba família 400 resin ne’ebé sai vítima ba inséndiu ne’ebé akontese iha merkadu Komoro, aldeia 03, Fatuhada, Dili, iha kinta (29/7) madrugada ne’e.
“Dadeer ne’e, ha’u rona rekadu kona-ba inséndiu iha eiz merkadu Komoro ne’ebé kuaze atinje uma komunidade sira nian besik 400 resin mak ahi hán hotu, ha’u nia laran triste no lamenta tebes rona notísia ida ne’e. Aproveita biban ne’e hodi ha’u-nia naran rasik no Governu nia naran, manifesta solidariedade ba família sira ne’ebé afetadu no husu atu korajen iha situasaun ida ne’e,” dehan Primeiru-Ministru VIII Governu ne’e, tuir informasaun divulga hosi nia Gabinete.
Taur akresenta katak, nia orienta ona Ministériu sira relevante atu tún imediata ba terenu hodi halo identifikasaun no intervensaun apoiu emerjénsia ruma ba família sira ne’ebé afetadu.

Dili, 21 Maiu 2021 – Ministra Saúde (MS) Odete Freitas Belo hamutuk ho Embaixadór Estadus Unidus Amérika (EUA) iha Timor-Leste Charles Kevin Blackstone ohin (21/5) inaugura klínika KADA BUNAK iha aldeia Namalai, suku Kamea, postu-administrativu Kristu-Rei, munisípiu Dili, ne’ebé foin renova hikas hosi Governu EUA liuhosi nia Embaixada iha Timor-Leste.
“Lori Ministériu Saúde nia naran ha’u hakarak atu hateten katak ita kontente […] ho apoiu komunidade ka nasaun Amérika nian ita haree katak sira hadi’a postu ida ne’e sira kompleta tán fatin ba farmásia nian, ba konsulta labarik, konsulta ba inan isin-rua, sala partus no mós fatin atendimentu ba kazu emerjénsia sira,” dehan Odete.
Populasaun sira ne’ebé atu asesu ba iha klínika KADA BUNAK ne’e hamutuk rihun lima resin ne’ebé mai hosi aldeia Karau-mate, Darlau, Buburlau, Namalai no Kaisabe ne’ebé pertense ba suku Kamea.

Dili, 28 Outubru 2021 – Ohin dadeer-saan madrugada Eiz Prezidente Repúblika José Ramos-Horta fó-sai ba povu Timor-Leste katak jornalista Max Stahl ne’ebé lori faktu Masakre 12 Novembru ne’ebé akontese iha Santa-Krúz, Dili, ba mundu nia matan ne’e hakotu ona iis ohin iha tuku 04:30 iha Brisbane, Austrália, tanba moras.
“Max nia legadu koranjen no domin ba família no ba Timor-Leste nafatin hela iha foho Ramelau,” Ramos-Horta dehan iha nia divulgasaun ofisiál.
Molok ne’e, iha 25 Outubru liubá Ramos-Horta hato’o hela katak kondisaun saúde Max Stahl nian todan ona tanba moras ne’ebé nia hetan.
Centro Nacional Chega (CNC) hateten katak Max Stahl tuir loloos sei ko’alia iha simpóziu internasionál iha 9 Novembru 2021 hodi komemora loron Masakre Santa Krúz.
“Iha loron 9 Novembru 2021 ne’e, Maun Max loloos sei ko’alia iha Simpóziu Internasionál hodi Komemora Masakre Santa-Krúz ba tinan 30 iha Centro Chega!,” CNC informa ohin liuhosi nia komunikadu ofisiál.

Dili, 27 Jullu 2021 – Vise Primeira-Ministra ne’ebé nu’udar mós Ministra Solidariedade Sosiál no Inkluzaun (MSSI) Armanda Berta dos Santos halo sosializasaun kona-ba vasinasaun kontra Covid-19 ba komunidade iha tersa (27/7) ne’e iha suku Hera, Kristu-Rei, Dili, hodi husu ba komunidade sira atu hakbesik-an ba sentru vasinasaun sira nune’e bele simu vasina Covid-19 no labele ta’uk ka preokupa ho rumoris sira ne’ebé espalla iha mídia sosiál.
“Iha munisípiu Díli ema kuaze hamutuk rihun 90 resin mak seidauk vasina, no oinsá mak ita-nia komunidade sira atu hatene no komprende liután kona-ba vasinasaun nian, tanba ne'e mak ohin ita tún direta hodi fahe informasaun ne'ebé loos no klaru ba sira, ita haree ba situasaun ida agora variante delta foun ne'ebé mosu no liuliu iha nasaun viziñu Indonézia, ne'ebé kuaze hamate ona populasaun barak, tanba ne'e husu ba ita hotu no liuliu ba ita-nia komunidade sira atu labele preokupa ho rumoris ne'ebé fó sai iha mídia sosiál, no oinsá mak atu hasa’e ita-nia imunidade hodi kontra Covid-19 mak tenke vasina, la’os iha nasaun Timor-Leste de’it, maibé iha mundu tomak,” dehan Vise-Ministra iha sosializasaun ne’e.
Vise-Ministra akresenta, Governu preokupa ho situasaun pandemia atuál iha Timor-Leste, ne’e duni mak Governu toma ona medida hodi fó prioridade ba kombate Covid-19 ho programa kampaña vasinasaun.

Dili, 29 Jullu 2021: Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo, liuhosi konferénsia imprensa ne’ebé hala’o iha Kaikoli, Dili, iha kinta (29/7) ne’e, relata katak iha membru PNTL hamutuk na’in-504 mak seidauk simu vasina kontra Covid-19.
“Razaun ba sira ne’ebé seidauk simu vasina (kontra Covid-19) tanba moras permanente, Stroke, Ran-Midar, Tensaun no ai-moruk vasina nian mak la sufisiente tanba iha munisípiu balu ai-moruk seidauk to’o iha fatin,” Arnaldo esplika razaun.
Nia dehan, hosi totál membru PNTL atuál 4.104, sira ne’ebé simu ona vasina kontra Covid-19 hamutuk na’in-3.510.

Dili, 21 Maiu 2021 – Graduandu hamutuk na’in-251 hosi Universidade Nasionál Timor Lorosa’e (UNTL) mak sei partisipa iha serimónia graduasaun online ka virtuál ne’ebé UNTL sei realiza iha 25 Maiu 2021 via aplikasaun Zoom.
“Ita deside graduasaun online ba iha 25 Maiu 2021 komesa tuku 9:55 dadeer to’o remata, ita sei halo ensaiu kona-ba distansiamentu ba estrutura sira ne’ebé sei partisipa direita, no graduandu sira liuhosi aplikasaun ne’ebé uza ba serimónia solene ne’e,” dehan Vise Reitór ba Asuntu Akadémiku no Garantia Kualidade (VRAAGK) Samuel Venâncio de Sousa Freitas iha sexta (21/5) ne’e iha Kampus Sentrál UNTL, Dili.
Tanba ne’e, VRAAGK ne’e husu ba graduandu sira atu hatais toga kompletu ne’ebé sira foti ona iha parte Diresaun Nasionál Atendimentu Estudante (DNAE) hamutuk ho família hodi partisipa liuhosi aplikasaun Zoom.
Enkuantu graduandu na’in-251 ne’e kompostu hosi fakuldade lima (5) mak hanesan fakuldade Enjeñaria, Siénsia no Teknolojia na’in-34, fakuldade Edukasaun, Arte no Umanidade na’in-71, fakuldade Medisina no Siénsia Saúde na’in-94, fakuldade Ekonomia no Jestaun na’in-17 no fakuldade Siénsia Sosiál na’in-35.
Graduandu hosi fakuldade Filozofia no Siénsia Umana no fakuldade Agrikultura sei partisipa iha graduasaun prezensiál wainhira Serka Sanitária remata ona.

Manufahi, 04 Agostu 2021 – Akontese iha munisípiu Manufahi, Doutór Espesialista Matan hosi Ministériu Saúde (MS) ne’ebé halo tratamentu matan ba komunidade sira iha Manufahi durante semana ida ne’ebé hahú hosi segunda (02/8) liubá, fó ai-moruk matan ne’ebé nia prazu ka data validade liu ona tinan 1 ba pasiente moras matan sira.
Komunidade ho naran Pedro dos Reis hato’o nia preokupasaun ida ne’e ohin (04/8) katak, “doutór espesialista moras matan timoroan halo tratamentu moras matan iha Sentru Saúde munisípiu Manufahi hamosu dúvida ba pasiente sira tanba reseita ai-moruk matan hosi doutór sira liu ona prazu”.
Pedro akresenta, ninia espoza ba halo tratamentu no simu tiha ai-moruk matan, maibé la konsege uza tanba data validade iha fulan Agostu tinan 2020, nune’e, nia husu ba MS atu fó atensaun ba situasaun ida ne’e hodi la prejudika saúde komunidade sira nian.
Hatán ba ida ne’e, Team Leader hosi Doutór Espesialista Matan, Doutora Júlia Rosalina rekoñese duni katak iha ai-moruk matan tipu 3 inklui pomada 1 mak nia data validade liu ona fulan 6 to’o tinan 1, maibé nia dehan katak sei bele uza tanba ai-moruk ne’e nia kondisaun sei di’ak hela.
Nia dehan, wainhira pasiente ne’ebé uza ona ai-moruk refere hamosu sintoma ruma, presiza informa lalais ba doutór sira.

Dili, 24 Maiu 2021 – Polísia Nasionál Timor-Leste (PNTL) liuhosi Komandante Komandu Operasaun Superintendente Xefe Pedro Belo hateten katak públiku haree liu ba membru PNTL nia agresaun fíziku ne’ebé halo ba vendedór nuu Octavio Thal iha domingu (23/5) ne’e iha Tasi-Tolu, maibé la haree ba kauza loloos hosi kazu refere.
“Ita labele haree ba atuasaun ne’ebé polísia halo, maibé ita presiza haree mós ninia kauza hosi akontesimentu ida ne’e […] atuasaun ikus ne’ebé polísia halo, ida ne’e mak sai kestaun ba públiku no ema hotu nia matan,” dehan Pedro Belo liuhosi konferénsia imprensa ne’ebé realiza ohin (24/5) iha Kaikoli, Dili.
Pedro Belo esplika, kazu ne’e akontese tanba membru PNTL sira esplika regra Estadu Emerjénsia (EE) maibé vendedór ne’e la halo tuir enkuantu vendedór ne’e kontra regra hodi ultrapasa hosi munisípiu ida ba munisípiu seluk iha tempu EE.
“Mosu diskusaun uitoan entre membru polísia sira ne’ebé destaka iha postu ne’ebá ho negosiante (vendedór) ne’e, hafoin ida ne’e polísia mós hatún negosiante ne’e ninia sasán (nuu) ba rai tanba negosiante ne’e soe nuu ba rai no kona kedas membru PNTL ida nia ulun […] Hosi ida ne’e mak ema hotu bele akompaña tanba nia (membru PNTL ne’e) sente moras, nia tenta foti nuu tuda fali negosiante ne’e maibé la konsege,” Pedro Belo akresenta.

Dili, 12 Outubru 2021 – Xefe suku Kampung Alor, Alcina Carvalho dos Santos, husu ba foinsa’e feto no mane sira iha suku Kampung Alor, Dili, katak wainhira tuku 8 kalan ona ida-idak tenke tama ba nia uma hodi prevene konflitu oioin.
Nia husu liuliu ba inan-aman ka família sira atu kontrola ida-idak nia oan nune’e labele sai beibeik ba estrada iha tempu kalan.
“Favór ida husu ba inan-aman sira ne’e kalan tenke kontrola ita-nia oan sira ne’ebé mak joven hela ne’e feto ka mane, kuandu tuku 8 ka 9 kalan ida-idak iha nia uma ona. Labele gosta ba túr iha estrada, sai ba estrada tanba sei kria fali problema,” Alcina informa ba jornalista Timor News, ohin (12/10), iha nia knaar-fatin, Kampung Alor, Dili.
Nia mós dehan katak foinsa’e sira tenke kuidadu saúde no prepara-an tanba sei lidera hikas Timor-Leste iha futuru.
“Imi juventude rai ida ne’e nian, imi mak aban-bainrua lidera rai ida ne’e la’os ami. Tanba ne’e ita-boot sira tenke kuidadu saúde, karik eskola hotu ona entaun inan-aman tenke kontrola para aban-bainrua imi bele manán futuru. Husu ba inan-aman sira favór ida, oras ida tuku 8 (kalan) ne’e oan sira iha uma ona. Labele gosta mai túr iha estrada, labele gosta mai hemu lanu iha estrada, depois seguransa baku imi dehan seguransa mak sala fali […]. Ne’e oras deskansa,” nia dehan.

Dili, 27 Jullu 2021 – Relasiona ho pandemia Covid-19 liuliu variante Delta ne’ebé eziste barak ona iha NTT, Indonézia, no na’in-4 mós deteta ona iha Timor-Leste, nune’e, Komandante Jerál Polísia Nasionál Timor-Leste (PNTL) Komisáriu Faustino da Costa hateten, fó ona orientasaun ba Komandante sira katak viajen Dili-Kovalima no Dili-Bobonaru PNTL sei pasa revista hodi identifika sé sidadaun ne’ebé halo viajen ne’e la’os orijen hosi munisípiu rua ne’e no laiha objetivu klaru entaun sei impede no haruka sira fila atu prevene hakat ilegál iha fronteira.
“Ita prepara halo identifikasaun nune’e mós orientasaun fó ona ba Komandante sira katak viajen Dili-Kovalima, Dili–Maliana (Bobonaru) Polísia sei check sé sidadaun ne’e la’os orijen hosi munisipiu refere mak husu tuir nia objetivu viajen saida, nune’e buat ne’ebé mak akontese iha semana ida liu ba kotuk ita halo kapturasaun joven lubuk ida hosi Dili, Ainaru no Manatutu hakarak ba vizita família iha Maliana maibé laiha objetivu ida klaru entaun ita prosesa no haruka sira fila, impede sira-nia viajen ba Bobonaru,” dehan Faustino iha Kaikoli, Dili, tersa (27/7) ne’e, haktuir divulgasaun ofisiál PNTL.
Nia akresenta, iha mós sidadaun na’in ida ne’ebé mak Polisia kaptura wainhira atu halo viajen ba Maliana lori ho kartaun kinur vasinasaun nian ne’ebé mamuk no hein atu prienxe de’it, sidadaun ne’e mós iha lista ema ne’ebé hatama ona osan ba kartaun kinur ne’e.
“Hahalok ne’e konsidera krime ne’e falsifikasaun ida ne’ebé ita halo prosesu,” dehan Komandante.

Dili, 14 Outubru 2021 – Juliana Lafu nu’udar feto timoroan ida ne’ebé sente susar tanba durante forma família sira kompleta nesesidade bázika liuhosi peneira rai-henek loro-loron no fa’an.
“Túr iha uma osan laiha, tenke mai baku rai-henek para kareta iha tula, kareta laiha hein de’it, araska loos […] semana ida ema hola ami-nia rai-henek dala rua ka tolu. Rai-henek nomor 2 ne’e $12 no nomor 1 ne’e $18 selae $20. […] Osan ne’e hodi hola foos, mina, labarik sira-nia hena,” Juliana Lafu informa ba jornalista Timor News ohin (14/10) iha mota Komoro, Dili.
Juliana hateten katak nia ho nia la’en no oan na’in tolu loro-loron tau esperansa iha kareta ne’ebé baibain tama ba mota laran hodi sosa rai-henek.
Nia husu ba parte Governu atu tún ba haree komunidade sira ne’ebé moris ho peneira rai-henek nune’e tetu hodi aloka apoiu ruma ne’ebé bele hakmaan sira-nia esforsu.
“Imi konforme iha imi, sé hanoin ami ne’e fó netik buat uitoan foos ka saida de’it para tulun ami,” nia dehan.

Dili, 26 Maiu 2021 – Diresaun Nasionál Metereolojia no Jeofízika (sigla portugés DNMG) informa katak orsida (26/5) kalan Timor-Leste sei experimenta fenómenu astronómiku ida hanaran ‘Eklipse Lunar Totál’, signifika katak fulan sei mate iha minutu balu nia laran no fulan sei aprezenta kór mean totál.
“Fenómenu Eklipse Lunar ne’e mosu wainhira planeta Terra (rai) pasa entre loro-matan no fulan nia klaran. Konsekentemente fulan sei haksumik-an iha mundu nia lalatak hodi hamosu fenómenu refere (Eklipse Lunar),” DNMG esplika liuhosi nia divulgasaun ohin (26/5).
Eklipse Lunar Totál ne’e sei hahú mosu orsida kalan iha tuku 20:11:26 oras Timor-Leste, nune’e DNMG husu atu hotu-hotu la presiza pániku tanba fenómenu refere nu’udar fenómenu naturál ida.

Dili, 26 Maiu 2021 – Organizasaun Mundiál ba Saúde (OMS) iha Timor-Leste divulga informasaun infográfiku ida hodi temi katak loro-matan nia manas sei la prevene ema hosi virus corona.
“Faktu: habai-an iha loro-matan ka iha temperatura aas liu 25c la prevene ita hosi moras virus corona (Covid-19),” OMS informa ida ne'e nu’udar faktu ida liuhosi inforgrafia refere.
OMS esplika, ema hotu bele hetan moras Covid-19 la haree ba rai ka klima nia manas, hanesan nasaun balu ho klima manas maibé relata mós kazu Covid-19.
Tanba ne’e, OMS iha Timor-Leste husu atu ida-idak nafatin proteje-an  liuhosi fase liman beibeik ho sabaun no bee, no labele kaer matan, ibun no inus, inklui kumpri regra prevensaun seluk tán.

Dili, 30 Jullu 2021 – Governu liuhosi Sekretáriu Estadu ba Komunikasaun Sosiál (SEKOMS) Merício Juvinal dos Reis Akara, iha sexta (30/7) ne’e iha resintu Palásiu Governu, Dili, fahe ona prémiu ba youtuber foinsa’e timoroan sira ne’ebé sai nu’udar manán-na’in ba kompetisaun ‘Content Creator’.
“Governu kontente ho ita-boot sira hanesan sidadaun, joven ne’ebé mak iha kreatividade, kontribui ba ita-nia dezenvolvimentu nasaun liuhosi talentu ne’ebé ita-boot sira iha, kreatividade ne’ebé ita-boot sira iha. Tópiku ne’ebé mak ita-boot sira foti ne’e kontribuisaun sidadaun ninian, joven ninian ba ita-nia nasaun. Promove parte pozitivu nasaun ninian, inspira ita-nia sidadaun sira seluk, enkoraja ita-nia sidadaun sira para partisipa iha vasinasaun, atu mós fó promosaun ba maluk sira iha nasaun seluk atu mai vizita ita-nia rain no apresia ita-nia kultura, ita-nia fatin turístiku sira,” dehan Akara iha nia diskursu.
Akara mós dehan katak Governu prontu atu fasilita nafatin foinsa’e sira-nia kreatividade, nune’e nia husu youtuber foinsa’e sira atu dezenvolve-an nafatin.
Vensedór primeiru-lugár Joanico Exposto expresa nia sentimentu kontente ho prémiu ne’ebé nia hetan tanba motiva nia atu dezenvolve-an nafatin.
“Ida ne’e hanesan apresiasaun boot ida mai ha’u atu motiva ha’u hodi halo content youtube ida ne’e di’ak liután,” dehan Exposto hafoin simu tiha prémiu.
Parte júri informa katak hosi totál vídiu 80 resin ne’ebé aplikante sira submete, selesiona na’in-6 mak sai nu’udar mellór vídiu.

Dili, 25 Maiu 2021 – Liuhosi Diploma Ministeriál Nú. 34/2021 loron 19 fulan Maiu hosi Ministériu Ensinu Superiór, Siénsia no Kultura (MESSK) temi katak, Governu sei selu propinas semestre dahuluk tinan 2021 nian ho limite máximu to’o $150.00 ba kada estudante ativu iha ensinu superiór públiku no privadu hotu-hotu ne’ebé akreditadu.
Diploma Ministeriál refere esplika iha arigu 2 katak, estabelesimentu ensinu superiór públiku no privadu sira tenke reembolsa valór propinas tuir estudante ida-idak nia totál osan selu to’o montante máximu ne’ebé limita ona mak $150.00.
“Sé montante propinas ne’ebé atu devolve ba estudante ne’e inferiór hosi montante $150.00, estabelesimentu ensinu superiór responsável tenke transfere de’it motante ne’ebé efetivamente sei selu hosi estudante, no laiha direitu ba kualkér reembolsu valór eksedentáriu,” esplika iha artigu 2 nú. 3 hosi Diploma Ministeriál ne’ebé Timor News asesu ohin (25/5).
Estudante universitáriu sira ne’ebé karik hetan bolsu estudu ruma ne’ebé inklui mós sira-nia propinas, sei la sai nu’udar benefisiáriu hosi apoiu isensaun pagamentu propinas ida ne’e, haktuir Diploma Ministeriál refere.
Estudante universitáriu sira sei kontinua hetan apoiu isensaun pagamentu propinas refere iha semestre daruak tinan 2021 nian karik suspensaun aula prezensiál ne’e kontinua estende no tama to’o tempu ba semestre daruak nian.

Dili, 25 Maiu 2021 – Sentru Integradu Jestaun Krize (SIJK) relata ohin (25/5) katak rejista tán kazu infetadu Covid-19 foun na’in-198 no iha kazu mate ka óbitu na’in-1.
Kazu foun 198 ne’e na’in-183 deteta iha munisípiu Díli no na’in-15 deteta iha munisípiu seluk, enkuantu kazu mate ida ne’e timoroan ho sexu mane no idade 35, nia hela iha aldeia Mota Ki’ik, suku Hera, Dili.
“Tuir istória hosi família katak nia isin-manas ho me’ar durante semana rua ona iha uma, laiha istória moras seluk,” SIJK esplika kona-ba mate ne’e iha komunikadu imprensa ne’ebé divulga ohin (25/5).
Iha mós pasiente rekuperadu foun hamutuk na’in-132 ne’ebé SIJK relata ohin, tanba ne’e pasiente Covid-19 ne’ebé oras ne’e baixa hela iha Timor-Leste hamutuk na’in-1666.

Dili, 17 Agostu 2021 – Ministériu Edukasaun, Juventude no Desportu (MEJD) liuhosi Gabinete porta-vóz Governu, informa ba públiku katak eskola sira iha munisípiu Dili taka fali hahú hosi 17 to’o 31 Agostu 2021.
Gabinete porta-vóz Governu hato’o informasaun ida ne’e liuhosi infografia ne’ebé Timor News asesu ohin (17/8) ne’ebé temi, “Eskola sira iha Dili laran taka hahú loron 17 to’o 31 fulan-agostu tinan 2021”.
Desizaun ida ne’e aplika tuir despaixu hosi MEJD ho númeru 42/G-MEJD/VIII/2021.
Iha infografia, Governu kontinua husu ba hotu-hotu atu evita halibur malu iha grupu, mantéin distánsia, fase liman, uza máskara no simu vasina.

Dili, 27 Maiu 2021 – Governu liuhosi Ministru Obras Públika (MOP) Salvador dos Reis Pires, akompaña hosi Prezidente Eletrisidade Timor-Leste (EDTL) Paulo da Silva, ohin (27/5), lansa ona fatuk dahuluk ba projetu konstrusaun liña distribuisaun enerjia eletrisidade baixa no media tensaun ba suku Rairobo, postu-administrativu Atabae, munisípiu Bobonaru.
“Iha biban ida ne’e ita komesa lansa projetu eletrifikasaun nasionál ba suku sira seidauk asesu ba liña eletrisidade iha teritóriu tomak, suku 76 ne’ebé seidauk asesu eletrisidade,” dehan Ministru Salvador ba komunidade sira iha Rairobo iha serimónia lansamentu ne’e.
Projetu konstrusaun liña eletrisidade ba Rairobo ne’e halo hosi kompañia Esmelia II Electric, Unip. Lda, ho montante orsamentu $411.806.78, no sei remata iha 02 Dezembru 2021.
Ministru ne’e mós husu ba komunidade sira iha Atabae atu servisu hamutuk hodi suporta projetu eletrifikasaun refere.

Dili, 28 Jullu 2021 – Relasiona ho loron istóriku ne’ebé marka ezisténsia tinan 10 Movimentu Kamponezes Timor-Leste (MOKATIL) ohin (28/7) dezde harii iha tinan 2011, Eiz Líder Rezisténsia no nu’udar mós Protetór MOKATIL Kay Rala Xanana Gusmão hato’o mensajen hodi husu ba kamponezes MOKATIL tomak atu labele lakon esperansa maibé tenke servisu maka’as nafatin hodi hamenus importasaun.
“Ohin loron 28 Jullu tinan 2021 ita selebra ita-nia loron tanba MOKATIL hamriik iha tinan10 liubá. […] Hasa’e produsaun lokál ne’e presiza tebes tanba produsaun lokál mak bele fó osan ba ita no só wainhira ita prodúz barak mak ita bele hamenus importasaun ai-hán hosi rai-li’ur tanba importasaun hosi rai-li’ur lori ita-nia osan tomak ba rai-li’ur. […] Durante funu tinan 24 nia laran ita la hatene wainhira loos mak funu hotu, ita dehan iha tempu ne’ebé sei mai, sei mai. Tanba ne’e maluk sira hotu iha MOKATIL nia laran, labele lakon esperansa, labele lakon fé katak tempu sei mai, sei la’o, sei la’o, sei mosu. Iha tempu ne’ebá ne’ebé sei mosu, ita sei ko’alia kona-ba área lubuk ida ne’ebé MOKATIL bele esplora hodi loke tán oportunidade ba ita kamponezes sira. Iha buat barak, uitoan iha ne’e hatudu daudauk ita bele prodúz saida, ita bele prodúz buat seluk tán. Dalaruma ita ba sosa Dellos ita dehan oh ne’e juice ne’e mak hudi, ita iha hudi, hudi barak. Ita haree oh ida ne’e jeruk, ita iha, ita iha buat barak, ita bele halo, tempu sei to’o atu ita halo,” dehan Xanana, tuir vídiu-informativu ne’ebé Timor News asesu ohin iha MOKATIL nia divulgasaun.
Xanana akresenta katak importante tebes atu hotu-hotu ne’ebé iha MOKATIL laran kria ambiente saudável no unidu hodi bele la’o ba oin.
“Tenke tau iha ita-nia ulun katak futuru ba dezenvolvimentu ekonómiku sustentável iha ita-nia liman laran, iha MOKATIL nia liman, tenke tau iha ulun. Hosi ha’u imi-nia maun ida, haku’ak boot no hadomi tomak, Kay Rala Xanana Gusmao,” ikus hosi Xanana nia mensajen.

Dili, 27 Maiu 2021 – Primeiru-Ministru Taur Matan Ruak husu ba sidadaun hotu-hotu atu respeita Polísia sira ne’ebé hala’o sira-nia knaar hodi kontribui ba estabilidade iha Timor-Leste.
“Husu ba sidadaun sira para respeita ita-nia polísia sira, labele tuda sira, tanba iku-ikus ne’e la’os tuda no trata de’it ita-nia polísia sira maibé tuda mós ita-nia ambulánsia, médiku sira [...]. Ita-nia nasaun bele ki’ik bele kiak, maibé ita-nia povu ida sivilizadu, sivilizasaun hanorin ita respeita ne’e importante [...]. kuandu respeita laiha ne’e anarkizmu violénsia sei buras iha ita-nia rain,” dehan Primeiru-Ministru iha kinta (27/5) ne’e hafoin hasoru malu ho Prezidente Repúblika Franscisco Guterres Lú Olo iha Palásiu Prezidensiál, Dili.
Kona-ba kazu baku vendedór nuu iha Tasi Tolu, Primeiru-Ministru hateten katak nia lamenta tebes, nune’e nia fó ona orientasaun ba Komandu Polísia Nasionál Timor-Leste (PNTL) atu halo prosesu investigasaun.

Dili, 27 Maiu 2021 – Diresaun Nasionál Meteorolojia no Jeofízika (DNMG sigla portugés) Timor-Leste husu ba públiku atu tau atensaun ba laloran no anin boot ne’ebé oras ne’e akontese iha fatin ne’ebé de’it, hodi evita-an hosi risku sira.
DNMG mós husu ba peskadór ka sé de’it mak hala’o atividade iha tasi-laran atu kuidadu ka tau atensaun nafatin ba laloran tasi ne’ebé boot.
“Husu ba komunidade sira iha teritóriu Timor laran hotu [...] prinsipalmente ba maluk peskadór sira atu toma atensaun ba eventuál ida ne’e, hadook-an hosi fatin risku (ai-hún boot, tasi-ibun no seluk tán) atu nune’e bele evita hosi dezastre ne’ebé ita hotu la espera,” informa ofisialmente hosi DNMG liuhosi nia boletim ohin (27/5) kona-ba kondisaun klima ne’ebé válidu to’o 29 Maiu.
DNMG mós husu ba Unidade Polísia Marítima (UPM) sira ne’ebé halo patrullamentu iha tasi kosta súl no movimentu transporte aéreo, atu nafatin tau atensaun ba eventual laloran no anin boot ne’e.

Dili, 13 Agostu 2021 – Komunidade iha suku Uma-Kaduak, munisípiu Manatutu, husu ba Governu atu aselera prosesu konstrusaun moru hodi hale’u fatin turizmu One Dollar Beach ne’e atu komunidade sira bele hahú hikas negósiu.
Xefe suku Uma-Kaduak Fermino Ribeiro da Cruz hateten, konstrusaun moru ne’e halo komunidade sira-nia atividade negósiu iha One Dollar Beach paradu kleur ona, nune’e, sira la hetan rendimentu ruma loro-loron hodi hatán ba nesesidade.
“Moru ne’ebé hale’u One Dollar Beach ne’e estudante Dom Bosco nian mak halo. To’o agora komunidade sira seidauk hela iha ne’ebá tanba konstrusaun seidauk hotu. […] Komunidade sira preokupa tanba durante halo konstrusaun iha ne’ebá sira la halo negósiu, uluk ne’e sira hetan rendimentu hosi fatin ne’ebá (One Dollar Beach), maibé tanba halo tiha konstrusaun iha ne’ebá entaun sira mós la hetan rendimentu hosi fatin ne’ebá. […] Nu’udar Xefe suku, ha’u rekomenda ba Governu atu aselera lalais konstrusaun moru ne’e para komunidade sira bele halo fali negósiu no depois para bele atrai ona turista sira,” dehan Xefe suku ba Timor News, ohin (13/8) via telefone.
Nia akresenta, komunidade sira iha suku Uma-Kaduak mós husu ba Governu katak wainhira konstrusaun iha One Dollar Beach remata, sira mak tenke sai na’in ba fatin turizmu ne’e hodi halo negósiu.
“Uluk komuniadade sira hato’o ona pedidu ne’e ba iha Eiz Sekretáriu Estadu Formasaun Profisionál no Empregu señor Ilidio Ximenes uluk sei asume hela kargu ne’e, katak wainhira halo konstrusaun ba fatin turizmu ne’e hotu komunidade negosiante sira aban-bainrua sira mak sei sai na’in ba iha fatin ne’ebá,” Xefe suku salienta.

Dili, 28 Jullu 2021 – Konsellu Ministru hala’o sorumutuk ohin (28/7) iha Palásiu Governu, Dili, no deside hodi mantéin impozisaun Serka Sanitária iha munisípiu Dili to’o 12 Agostu 2021, no impoin mós iha munisípiu Ermera hahú aban (29/7) to’o data ne’ebé hanesan, haktuir komunikadu ofisiál divulga hosi parte Governu ohin (28/7).
Desizaun refere Konsellu Ministru foti hafoin rona tiha aprezentasaun hosi Sala Situasaun Sentru Integradu Jestaun Krize iha sorumutuk ne’e kona-ba evolusaun pandemia Covid-19 iha Dili no Ermera.
Tanba ne’e, Governu kontinua bandu sirkulasaun ema sira nian entre Dili no Ermera no sirkunskrisaun administrativa sira seluk, exetu iha kazu hirak ne’ebé nia fundamentu forte tanba razaun sira seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian.
Proibisaun ne’e la inklui movimentu hosi individuo sira ne’ebé komprova vasinasaun kompleta kontra Covid-19 no mós ba labarik sira ho idade tinan 6 mai kraik.

Dili, 26 Maiu 2021 – Governu deside mantéin implementasaun serka sanitária iha munisípiu Baukau, Díli no Kovalima to’o tuku 23:59 loron 01 fulan Juñu tinan 2021, no impoin mós iha munisípiu Bobonaru no Vikeke hahú aban (27/5) to’o data ne’ebé hanesan mak 01 Juñu 2021.
Governu aprova projetu Rezolusaun kona-ba impozisaun serka sanitária ne’e hafoin rona tiha aprezentasaun hosi Koordenadór sira Sentru Integradu Jestaun Krize (SIJK) nian kona-ba situasaun epidemiolójika Covid-19, iha enkontru Konsellu Ministru ne’ebé hala’o ohin (26/5)  iha Ministériu Finansa, Dili.
Enkuantu iha Dili, Governu kontinua mós impoin konfinamentu obrigatóriu to’o loron 01 Juñu, nune’e bandu nafatin sirkulasaun ema sira nian entre munisípiu lima ne’e no bandu mós sirkunskrisaun administrativa sira seluk, exetu iha kazu hirak ne’ebé ho ninia fundamentu forte tanba razaun seguransa públika, saúde públika, asisténsia umanitária, manutensaun hosi sistema abastesimentu públiku, ka razaun forte seluk ba interese públiku nian.

Dili, 28 Maiu 2021 – Relasiona ho informasaun ne’ebé espalla iha mídia sosiál katak Virgilio da Costa Silva ho idade 26 mate hafoin simu vasina AstraZeneca, tanba ne’e Ministériu Saúde (MS) halo ona verifikasaun no klarifika katak matebian Virgilio seidauk simu vasina AstraZeneca.
“Ekipa Sentru Saúde Komoro kontaktu direita ba família matebian refere, matebian nia inan informa katak matebian seidauk hetan vasina AstraZeneca-Austrália,” MS klarifika iha nia divulgasaun ohin (28/5).
Atu asegura rumoris refere, MS esplika katak parte MS nian mós buka-tuir dadus relasiona ho matebian Virgilio iha sistema rejistu online no manuál vasinasaun nian maibé naran la rejistu iha sistema laran.
“Signifika katak realidade matebian seidauk no la hetan duni vasina refere,” MS akresenta.

Dili, 28 Maiu 2021 – Parlamentu Nasionál liuhosi sesaun plenária extraordinária ne’ebé hala’o ohin (28/5), autoriza ona Prezidente Repúblika Francisco Guterres Lú Olo atu estende Estadu Emerjénsia (EE) ba da-14, ho votu afavór 35, kontra 0 no abstensaun 21.
Molok hakat ba votasaun, Parlamentu Nasionál ohin halo diskusaun naruk no rona mós diskursu hosi Primeiru-Ministru Taur Matan Ruak kona-ba pedidu estensaun EE ne’e.
Iha sesaun plenária ne’e, Prezidente Repúblika Francisco Guterres Lú Olo mós hato’o nia mensajen ba Parlamentu Nasionál liuhosi Deputada Lídia Norberta dos Santos, ne’ebé temi katak, "importante tebes atu implementa EE atu Governu bele kontrola no prevene Covid-19 ho di’ak liután".

Dili, 30 Jullu 2021 – Konsellu Ministru hala’o sorumutuk ohin (30/7) iha Palásiu Governu, Dili, no deside hodi impoin konfinamentu domisiliáriu jerál ka lockdown ba populasaun iha postu-administrativu Ermera no Railaku, iha munisípiu Ermera, hahú hosi 31 Jullu to’o 11 Agostu 2021.
Komunikadu imprensa ofisiál hosi Governu haktuir katak, desizaun ne’e foti hafoin rona tiha aprezentasaun hosi Sala Situasaun kona-ba evolusaun Covid-19 iha Ermera.
“Nune’e, impoin konfinamentu domisiliáriu jerál ba ema hotu ne’ebé mak hela ka oras ne’e iha hela munisípiu Ermera, ne’ebé tenke hela iha sira-nia uma ka iha sira-nia alojamentu temporáriu, ne’ebé inklui sentru akollimentu, exetu iha situasaun ne’ebé prevé iha diploma ne’e, liuliu ba razaun saúde, servisu, ba asesu ba sasán no servisu nesesidade dahuluk nian. La abranje ba impozisaun konfinamentu domisiliáriu individu ne’ebé komprova vasinasaun kompleta (doze rua) hasoru Covid-19,” esplika iha komunikadu imprensa ofisiál ne’e.
Governu mós bandu sirkulasaun transporte públika iha área hotu munisípiu Ermera, bandu serimónia relijioza no atividade ka serimónia ne’ebé halibur ema barak.

Dili, 28 Jullu 2021 – Governu aprova projetu Rezolusaun ida hodi nomeia Guilhermina Filomena Saldanha atu asume kargu Prezidente Autoridade Munisipál Dili ba mandatu períodu tinan lima, hahú hosi data simu pose nian, haktuir komunikadu imprensa ofisiál hosi Governu ohin (28/7).
“Aprova mós projetu Rezolusaun Governu nian ne’ebé aprezenta hosi Ministru Administrasaun Estatál Miguel Pereira de Carvalho, hodi nomeia Guilhermina Filomena Saldanha ba Kargu Prezidente Autoridade Munisipál Dili, ba períodu tinan lima, hahú hosi data simu pose nian,” deskreve iha komunikadu imprensa ne'e.
Projetu Rezolusaun refere aprezenta hosi Ministru Administrasaun Estatál Miguel Pereira de Carvalho iha reuniaun Konsellu Ministru nian ne’ebé hala’o ohin (28/7) iha Palásiu Governu, Dili.
Molok ne’e Guilhermina hetan valór di’ak liu duké kandidatu sira seluk iha teste eskrita atu hodi sai Prezidente Autoridade Munisipál Dili.

Dili, 31 Jullu 2021 – Polítika harii uma ba família kbiit-laek ne’ebé Governu implementa iha teritóriu nasionál jeralmente oras ne’e nia progresu atinje 3.7%.
“Maske iha situasaun pandemia Covid-19, maibé Governu liuhosi Ministériu Administrasaun Estatál (MAE) ho Programa Nasionál Dezenvolvimentu Suku (PNDS) kontinua esforsa atu bele implementa, no daudauk ne’e progresu atinje 3.7%,” temi hosi divulgasaun ofisiál Gabinete Primeiru-Ministru ohin (30/7).
Divulgasaun ofisiál ne’e dehan katak, ba faze dahuluk nian Governu sei harii uluk uma kbiit-laek hamutuk 1.252, no sei kontinua faze tuir mai fali iha tinan 2022 to’o 2025.
Enkuantu persentajen hosi progresu konstrusaun uma kbiit-laek hosi kada munisípiu ne’e, Manufahi atinje aas liu ho 17.40% no tuir fali mak Likisá 8.40%, no seluk 6.18% ba kraik.

Dili, 11 Agostu 2021 – Diretór Diresaun Nasionál Transporte Terestre (DNTT) Natalino do Rosário hateten katak joven barak mak sa’e tiha mikrolete ho númeru 01 to’o 12 ne’ebé halo operasaun iha sidade Dili ne’e no lakohi selu wainhira tún ona iha fatin destinadu.
Diretór ne’e dehan, dala-barak DNTT mós simu lamentasaun hosi mikrolete nia na’in sira katak pasajeiru balu sa’e tiha sira-nia mikrolete no lakohi selu wainhira tún ona.
“Barak liu no dalaruma mikrolete nia na’in sira ne’e mai hato’o sira-nia lamentasaun sira ne’e. [...] Ita-nia komunidade sira ne’e liuliu barak mak joven sira ne’e, sa’e tiha ema-nia kareta depois kuandu tún ona lakohi selu ida. Ne’e barak akontese hanesan ne’e,” dehan Diretór DNTT ba jornalista Timor News ohin (11/8) iha nia knaar-fatin, Dili.
Tanba ne’e, nia husu ba komunidade liuliu ba joven sira katak sa’e mikrolete sira iha sidade Dili ne’e tenke selu wainhira tún ona iha fatin destinadu.
“Sira presiza ema selu para kareta aat karik ka mina (kombustível) laiha karik, sira presiza buat sira ne’e. (Kareta nia na’in) sira balu mai hato’o keixa iha ne’e katak (komunidade) sira sa’e tiha mikrolete, mai tún la’o liu tiha de’it lakohi selu ida. Ida ne’e la di’ak, tanba ne’e DNTT husu ita-nia populasaun hotu-hotu nia kompreensaun,” Natalino akresenta.

Dili, 10 Setembru 2021 – Governu liuhosi Ministériu Finansa (MF) hasai orsamentu hamutuk millaun $63,5 hodi konklui pagamentu ba kompañia hamutuk 188 ne’ebé sai nu’udar fonesedór ai-hán ba programa Sesta Bázika, tuir komunikadu imprensa hosi MF ne’ebé Timor News asesu ohin (10/9).
Pagamentu hirak ne’e finaliza iha 09 Setembru 2021 hafoin realiza tán tiha pagamentu ba kompañia balu tuir pedidu hosi parte implementadór sira.
MF esplika, pagamentu ba kompañia fornesedór sira ne’e MF realiza wainhira kompañia sira kumpri ona devér selu impostu rendimentu 0,5%. Ho ida ne’e, kompañia sira mós kontribui ona impostu ho totál hamutuk rihun $317,5.

Dili, 14 Janeiru 2021 – Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA) I.P, relata katak kompañia Sheramor Unip. Lda ne’ebé nu’udar fornesedór produtu Sesta Bázika iha postu-administrativu Laulara, munisípiu Aileu, distribui mina ne’ebé nia prazu validade liu tiha ona, tanba ne’e konsidera nu’udar produtu iregulár no labele atu konsume. AIFAESA relata ida ne’e, hafoin halo tiha verifikasaun iha kinta (14/01) ne’e iha Laulara,  tanba simu reklamasaun hosi konsumidór sira iha suku Kotolau, Laulara, katak produtu mina ne’ebé sira simu iha programa Sesta Bázika ne’e liu ona prazu validade. Kompañia Sheramor rekoñese duni problema ida ne’e, tanba ne’e iha loron ne’ebé hanesan, kompañia refere lori kedas produtu mina ne’ebé di’ak hodi substitui mina sira ne’ebé liu ona prazu validade no prosesu distribuisaun ai-hán Sesta Bázika iha Laulara kontinua la’o normál.

Dili, 31 Maiu 2021 – Governu aprova projetu Rezolusaun ida ohin (31/5) hodi kontinua mantéin impozisaun konfinamentu obrigatóriu iha munisípiu Dili ba loron 14 tán.
Projetu Rezolusaun refere aprova liuhosi enkontru Konsellu Ministru nian ne’ebé hala’o ohin (31/5) iha Ministériu Finansa ne’ebé lidera hosi Primeiru-Ministru Taur Matan Ruak.
“Iha munisípiu Dili mós mantéin nafatin impozisaun konfinamentu domisiliáriu jerál ba ema hotu-hotu ne’ebé mak hela ka oras ne’e daudauk iha hela munisípiu Dili, exetu tanba razaun sira ne’ebé uluk define tiha ona,” Governu akresente liuhosi komunikadu imprensa ne’ebé divulga ohin (31/5).
Maibé, la bandu atu ema partisipa iha selebrasaun sira karris relijiozu no eventu kultu sira seluk, no iha mós alterasaun ida iha projetu Rezolusaun refere hodi autoriza sidadaun sira atu bele auzenta hosi sira-nia rezidénsia hodi realiza resenseamentu eleitorál.

Dili, 31 Maiu 2021 – Governu deside hodi renova deklarasaun estadu kalamidade iha Timor-Leste ba loron 60 tán, liuhosi projetu Rezolusaun ida ne’ebé aprova ona iha enkontru Konsellu Ministru nian ne’ebé realiza ohin (31/5) iha Ministériu Finansa, Dili.
Governu foti desizaun refere ho esplikasaun katak tanba “haree ba akontesimentu bee-sa’e no inundasaun iha munisípiu Dili, iha dadeer rai-hún mutin loron 04 fulan Abríl tinan 2021, ne’ebé provoka hosi siklone tropikál Seroja”.

Indonézia, 28 Jullu 2021 – Ministériu Saúde Indonézia deteta ona kazu Covid-19 variante Delta Plus iha provínsia Mamuju no Jambi, Indonézia, haktuir informasaun hosi CNN Indonézia.
Tuir informasaun hosi péritu sira katak variante Delta Plus iha kapasidade transmisaun ne’ebé lalais liu.
“Ami hakfodak katak variante Delta Plus ne’e mosu iha Jambi,” dehan Xefe Komisaun Covid-19 Jambi Nirwan Satria iha konferénsia imprensa ne’ebé halo iha kuarta (28/7) ne’e.
Nirwan hateten, to’o oras ne’e hosi nia parte seidauk identifika loloos ema na’in hira mak infetadu variante Delta Plus no sira-nia kondisaun oinsá.
“Maibé ami informa katak Jambi iha ona kazu variante Delta Plus, hanesan mós iha Mamuju,” nia akresenta.
Variante Delta Plus hanesan tipu ida hosi virus SARS-CoV-2 ne’ebé koñesidu ho B.1.617.2.1 ka AY.1 no diferente ho variante Delta baibain. Nia iha kapasidade da’et ho lalais. Aléin hosi Indonézia, molok ne’e variante Delta Plus deteta ona iha Inglatera, EUA, Índia, Kanadá, Japaun, Túrkia, Polándia, Portugál, Rúsia, no Nepál.
Organizasaun Mundiál ba Saúde haktuir, oras ne’e variante Delta Plus seidauk hamosu kazu maka’as maibé komunidade sira tenke toma atensaun nafatin ba nia konsekénsia transmisaun.

Dili, 31 Maiu 2021 – Komisaun Anti Korupsaun (sigla portugés CAC) aprezenta rezultadu monitorizasaun Sesta Bázika ba Ministériu Turizmu, Komérsiu no Indústria (MTKI) ohin (31/5) iha edifísiu MTKI Mandarin, Dili, no relata katak iha programa distribuisaun Sesta Bázika durante ne’e movimentu membru Governu inklui funsionáriu sira barak liu no ida ne’e implika ba despeza Estadu nian.
“Movimentu hosi Ministériu balu ne’ebé la nesesáriu. Ekipa CAC observa movimentu membru Governu inklui funsionáriu sira ba distribuisaun Sesta Bázika barak liu. Situasaun ida ne’e komunidade sira mós hato’o lamentasaun no krítika relasiona ho movimentu boot hosi kargu polítiku sira, hahú hosi nível Ministru, Vise Ministru, Sekretáriu Estadu no Diretór Jerál sira inklui funsionáriu tékniku sira. Pur ezemplu: iha Maubara, munisípiu Likisá, númeru ekipa distribuidór programa Sesta Bázika to’o ema na’in-11, inklui movimentu iha munisípiu seluk,” Komisáriu Adjuntu CAC ba Asuntu Prevensaun no Sensibilizasaun Luis Sampaio relata rezultadu observasaun ida ne’e ba Vise Ministru Komérsiu no Indústria Domingos Lopes Antunes.
Hosi parte CAC nian konsidera katak ho movimentu boot sira ne’e implika ba despeza Estadu nian.
“Mobilizasaun sira ne’ebé boot sei implika ba despeza Estadu nian,” temi iha divulgasaun ofisiál hosi CAC.
Aléin hosi ne’e, iha mós deskobrimentu seluk tán ne’ebé CAC aprezenta ba Vise Ministru mak hanesan, ai-hán Sesta Bázika balu siin, dodook, fuhuk, dois, kuantidade menus, kritéria selesaun kompañia fornesedór Sesta Bázika ladún klaru, menus kompañia lokál nia partisipasaun, kompañia balu falsifika marka foos no seluk tán.

Dili, 02 Juñu 2021 – Austrália haruka tán vasina AstraZeneca hamutuk doze 10.000 mai Timor-Leste ne’ebé to’o ona ohin (02/6) iha aeroportu Prezidente Nicolau Lobato, Dili, hodi tulun Governu Timor-Leste kombate Covid-19.
“Nune’e vasina AstraZeneca hamutuk ona doze 70.000 mak distribui hosi Austrália dezde fulan Maiu,” esplika iha divulgasaun ofisiál hosi Embaixada Austrália iha Timor-Leste.
Akresenta iha publikasaun refere katak Austrália orgullu atu apoia Ministériu Saúde Timor-Leste hodi tau-matan ba pasiente sira, jere esforsu responde ba saúde públiku no hala’o kampaña vasinasaun.

Dili, 09 Agostu 2021: Primeiru-Ministru (PM) Taur Matan Ruak hateten katak Timor-Leste rejista númeru mal-nutrisaun aas iha sudeste aziátiku no mundiál, tanba ne’e presiza hotu-hotu servisu maka’as hodi redúz.
“Timor-Leste rejista mal-nutrisaun aas iha sudeste aziátiku no mundiál, no ita hotu preokupa ba asuntu ne'e. Tanba ne'e, ita hotu tenke servisu maka'as hodi redúz númeru ne'e,” PM Taur dehan iha nia intervensaun wainhira lansa  programa Prémiu Nasionál ba Nutrisaun, ohin (09/8) iha City 8, Manleuana, Dili.
PM mós enkoraja populasaun hotu-hotu iha Timor-Leste atu konsume ai-hán nutritivu sira.
“Ha'u enkoraja povu hodi konsume barak ai-hán nutritivu, no Governu nafatin servisu hamutuk ho parseiru dezenvolvimentu sira hodi hadi'ak liután asuntu seguransa ai-hán no nutrisaun ba ita-nia oan sira,” dehan Xefe Governu ne’e.
Nia akresenta tán katak atu kombate inseguransa ai-hán no nutrisaun presiza ema hotu nia esforsu no servisu hamutuk.

Dili, 16 Agostu 2021 – Prezidente Repúblika (PR) Francisco Guterres Lú Olo veta Dekretu Parlamentu Nasionál númeru 43/V, alterasaun dahuluk ba Lei Resenseamentu Eleitorál númeru 5/2016, 25 Maiu, hafoin Tribunál Rekursu deklara tiha inkonstitusionalidade ba artigu 17 númeru 2.
Komunikadu imprensa ofisiál ne'ebé Timor News asesu ohin (16/8) hosi Prezidénsia Repúblika hateten, “iha 06 Agostu 2021 Tribunál Rekursu deklara katak artigu 17 númeru 2 hosi Dekretu Parlamentu Nasionál mak Inkonstitusionál.
Iha komunikadu ne’e esplika tán katak, akordaun Tribunál Rekursu hateten, artigu 17 númeru 2 hosi Dekretu Parlamentu Nasionál konfronta ho artigu 38 hosi Konstituisaun, viola direitu ba klarifikasaun kona-ba finalidade ba dadus sira, enkuantu hakat liu direitu ba koñesimentu ba dadus pesoál, ne’e viola prinsípiu ba espesifikasaun ba finalidade no limitasaun ba uzu, ne’ebé hateten iha artigu 38 hosi Konstituisaun, introdúz restrisaun ne’ebé bele vulnera, ho dalan injustifikadu no ho forma la proporsionál, tuir direitu ne’ebé previstu iha artigu 38 Konstituisaun.
Nune’e, akordaun Tribunál Rekursu nian deside katak artigu 17 númeru 2 hosi Dekretu Parlamentu la tuir Konstituisaun ne’ebé garante direitu ba liberdade, seguransa no integridade ema ida-idak ninian.
Enkuantuu Dekretu Parlamentu Nasionál (PN) númeru 43/V alterasaun dahuluk Lei Resenseamentu Eleitorál aprova tiha ona ho unanimidade ho votu 62 iha Sesaun Plenária Parlamentu Nasionál ne’ebé hala’o iha 28 Juñu liubá.

Dili, 03 Juñu 2021 – Traballadór timoroan na’in-70 sei aranka ba servisu iha Korea Súl iha loron aban (04/6), tanba ne’e ohin (03/6) Sekretáriu Estadu ba Formasaun Profisionál no Empregu (SEFOPE) Alarico de Araújo halo despedida ho traballadór hirak ne’e hodi fó hanoin mós ba sira atu kuida saúde no kumpri nafatin regra prevensaun Covid-19.
SEFOPE husu mós ba traballadór hirak ne’e  atu kumpri promesa katak ba servisu labele hasees-an hosi sistema hodi sai fali traballadór ilegál, no mós husu sira atu kontinua tau-matan ba família iha Timor-Leste ho osan ne’ebé sira hetan iha Korea Súl.
Traballadór na’in-70 ne’e sei hetan uluk teste swab molok aranka ba Korea Súl, nune’e, wainhira traballadór ida nia rezultadu swab pozitivu ba Covid-19 entaun sei kansela nia viajen ba Korea Súl.

Dili, 29 Jullu 2021 – Akontese inséndiu ka ahi hán komunidade nia uma 400 resin iha merkadu Komoro, aldeia 03, Fatuhada, Dili, ohin (29/7) madrugrada.
“Neste momentu tékniku sira no xefe aldeia, xefe suku, rekolla hela dadus, la’o hela, maibé provizóriu iha ita-nia estimasaun por-volta-de [vítima] uma-kain 400 resin, bele to’o 500, bele to’o ema rihun ida resin hanesan ne’e,” Vise Ministra Solidariedade Sosiál no Inkluzaun (MSSI) Signi Chandrawati informa ba jornalista sira hafoin observa tiha inséndiu ne’e.
Tuir informasaun ne’ebé vítima sira hato’o katak, sira lakon sira-nia sasán tomak iha uma-laran, lakon sasán negósiu nian no balu lakon animál no transporte.
Signi akresenta, parte Governu observa no prepara hela kondisaun no apoiu emerjénsia ba vítima sira provizoriamente.
Vítima balu haktuir katak, inséndiu ne’e akontese tanba iha ema balu ho moras mentál ma sunu uluk hodi hada’et ba uma seluk.

Dili, 02 Juñu 2021 – Prezidente Repúblika Francisco Guterres Lú Olo dekreta ona Estadu Emerjénsia (EE) ba da-14 ne’ebé tama iha vigór hahú ohin (02/6) oras 00:00 to’o 01 Jullu 2021 ho oras 23:59.
Divulgasaun ofisiál hosi Prezidénsia Repúblika esplika, “estensaun EE ba da-14 ne’e mai ho fundamentu iha subsisténsia ba situasaun kalamidade públika”.
Prezidente Repúblika dekreta EE ne’e hafoin Parlamentu Nasionál aprova tiha pedidu estensaun ne’ebé Governu propoin ba Xefe Estadu.
Enkuantu deklarasaun EE ba da-14 ne’e abranje teritóriu Timor-Leste, nune’e sei parsialmente suspende direitu ba sirkulasaun internasionál, liberdade sirkulasaun no fixasaun rezidénsia, inklui direitu sidadaun nian balu tán, hodi fó biban ba asaun prevensaun Covid-19.

Dili, 02 Juñu 2021 – Ministériu Saúde (MS) informa katak hahú ohin (02/6) ba oin ema ne’ebé rekuperadu ona hosi moras Covid-19 no liu ona hosi izolamentu terapéutiku domisiliár (iha uma rasik) ka iha fatin ne’ebé Estadu prepara, wainhira atu desloka sai hosi ka tama ba serka sanitária la presiza halo Swab.
“Maibé nafatin presiza hetan autorizasaun esepsionál hosi Diretór Sentru Integradu Jestaun Krize (SIJK),” MS akresenta iha nia divulgasaun ofisiál ohin (02/6).
MS liuhosi SIJK esplika katak, atu prosesa autorizasaun esepsionál tenke hatudu sertifikadu alta hosi izolamentu, ne’ebé MS liuhosi ninia Pilár 7 fó ba ema rekuperadu hosi Covid-19.

Dili, 09 Agostu 2021: Primeiru-Ministru Taur Matan Ruak lansa programa Prémiu Nasionál ba Nutrisaun ho kategoria suku, grupu feto, grupu to’os-na’in, grupu juventude no grupu suporta inan, ohin (09/8) iha salaun City 8, Haas-laran, Dili.
Iha diskursu, Xefe Governu ne’e dehan, programa refere implementa hosi Sekretariadu Nasionál SUN Movement Nasaun Unidu nian ho objetivu atu promove ezemplu no prátika di’ak internasionál sira ba mellora nutrisaun ho métodu avansadu ne’ebé bele adapta iha Timor-Leste.
“Ita hakarak promove inovasaun, kreatividade no empreendedorizmu, ne’ebé envolve parseiru sira dezenvolvimentu nian iha implementasaun planu no medida oioin hodi kombate hamlaha no sub-nutrisaun,” Taur akresenta.
Prémiu Nasionál ba Nutrisaun ne’e konta ho apoiu finanseiru $100.000.00 hosi World Food Program (WFP) no ho apoiu tékniku hosi Parseiru sira Dezenvolvimentu nian, nasionál no internasionál sira.

Dili, 29 Jullu 2021 – Prezidente Repúblika (PR) Francisco Guterres Lú Olo ohin (29/7) dekreta ona Estadu Emerjénsia (EE) ba dala-16 ba loron 30 tán ne’ebé sei vigora iha 01 to’o 30 Agostu 2021 tuir pedidu hosi Governu.
Komunikadu imprensa ofisiál hosi Prezidénsia Repúblika haktuir, PR dekreta EE ne’e hafoin pedidu estensaun EE aprova tiha iha Parlamentu Nasionál.
Nune’e estensaun EE refere sei parsialmente suspende direitu ba sirkulasaun internasionál, liberdade sirkulasaun no fixasaun rezidénsia, direitu reuniaun no manifestasaun, liberdade ba kultu, direitu ba edukasaun no direitu propriedade, direitu ba rezisténsia, no inisiativa ekonómika privada.

Dili, 07 Juñu 2021 – Provedoria ba Direitu Umanu no Justisa (sigla portugés PDHJ) hato’o rekomendasaun ba Komandante Jerál Polísia Nasionál Timor-Leste (PNTL) atu implementa norma tuir despaixu ne’ebé iha hodi bandu ajente PNTL sira lori armas wainhira la hala’o servisu polísia nian.
“PDHJ rekomenda ba Komandante Jerál PNTL atu kumpre no implementa Normas ba uza armas iha PNTL hanesan despaixa nú. 290/CG-PNTL/IX/2016: Pontu b), proibidu ka labele lori ka utiliza armas wainhira la hala’o servisu polísia nian (folga, feriadu, lisensa saida de’it, tuir kursu, moras, partu etc),” PDHJ hato’o ida ne’e liuhosi komunikadu imprensa ne’ebé divulga ohin (07/6).
Esplika tán iha komunikadu imprensa ne’e katak ajente PNTL nia deskolasaun servisu bele utiliza armas wainhira iha orden servisu ne’ebé klaru hosi nia Komandante ho asuntu servisu polísia nian.

Dili, 07 Juñu 2021 – Sentru Integradu Jestaun Krize (SIJK) ohin (07/6) relata kazu foun infetadu Covid-19 hamutuk ema na’in-24 ne’ebé kompostu hosi na’in-20 deteta iha Díli no na’in-4 deteta iha munisípiu seluk, mane na’in-15 no feto na’in-9.
“Idade entre 12 to’o 59 iha na’in-23 no idade 60 ba leten ida na’in-1,” SIJK akresenta.
Iha mós pasiente rekuperadu foun hamutuk na’in-194 ne’ebé SIJK relata ohin, nune’e totál ema pozitivu Covid-19 ne’ebé oras ne’e ativu ka baixa hela iha Timor-Leste hamutuk na’in-2332, enkuantu totál kumulativu kazu konfirmadu hamutuk 7764.

Dili, 07 Juñu 2021 – Vise Ministru Interiór (MI) António Armindo husu ba komunidade sira atu tau nafatin konfiansa ba instituisaun Polísia Nasionál Timor-Leste (PNTL) tanba nu’udar instituisaun Estadu nian.
Nia hato’o asuntu ne’e ohin (07/6) hafoin hamutuk ho Komandante Jerál PNTL Faustino da Costa, hasoru malu ho Primeiru-Ministru no Ministru Interiór Taur Matan Ruak iha Faról, Dili, hodi relata situasaun rai-laran.
Vise Ministru ne’e mós agradese ba krítika balu ne’ebé hato’o hosi sosiedade sivíl no públiku tomak kona-ba asaun sira ne’ebé oknum PNTL balu halo la tuir lei haruka.
“Ita mós lakohi ita-nia instituisaun ne’e marka pasu hanesan ne’e de’it. Tanba ne’e presiza nafatin krítika para ita bele dezenvolve, sé la kritika ita hanoin buat hotu di’ak de’it,” dehan António Armindo.

Dili, 13 Agostu 2021 – Diresaun Nasionál Meteorojia no Jeofízika (sigla portugés, DNMG) kontinua husu ba populasaun atu nafatin tau atensaun ba mudansa klimátika liuliu anin ho velosidade forte ne’ebé bele influensia laloran tasi boot.
“Alerta ba munisípiu hotu inklui RAEOA no postu Atauru liuliu rejiaun kosteira, velosidade anin akompaña ho rajada anin boot sei influensia mós laloran tasi boot. Velocidade anin iha rejiaun kosteiras: 16-32 km/h (moderadu-forte); iha rejiaun montañoza: 10-20 km/h (normal-moderadu); rajada anin rejiaun sentral inklui RAEOA no Lautén: 32-56 (moderadu-forte),” DNMG alerta liuhosi nia divulgasaun ofisiál ne’ebé Timor News asesu ohin (13/8).
DNMG husu ba populasaun atu evita sunu rai arbiru tanba sei fó risku atu hamosu inséndiu, no ba viajante no peskadór sira atu tau atensaun ba situasaun sira ne’ebé bele influensia hosi anin.

Dili, 10 Agostu 2021 – Populasaun hamutuk 1.600 resin iha aldeia Bee-Dois, suku Kamea, postu-administrativu Kristu-Rei, munisípiu Dili, halerik hela ba bee-moos dezde tinan 1999 wainhira Timor-Leste seidauk ukun-an to’o agora.
“Ami dezde 1999 ami bee-moos laiha to’o agora. […] Durante ne’e ami halerik hela de’it ba Governu maibé ida nunka atu tún mai halo buat ruma,” dehan Narsizu do Rego nu’udar komunidade ida iha aldeia Bee-Dois ba jornalista Timor News, iha tersa (10/8) ne’e iha aldeia refere.
Iha fatin hanesan, Xefe aldeia Bee-Dois Jose Pereira Cárceres de Carvalho mós akresenta problema ida ne’e, hodi dehan katak sira ba hasoru direita ona parte Governu nian maibé seidauk fó solusaun di’ak.
“Aldeia Bee-Dois ho totál populasaun 1.600 resin. […] Ami halerik ba bee-moos ne’e la’os foin tempu ita ukun-an ne’e. Ami halerik iha Indonézia nia tempu kedas. To’o ita ukun-an tiha mós ami kontinua halerik ba bee-moos ne’e to’o agora. Ami halo kontaktu beibeik (ba Governu), ami direita ba hasoru, ikus mai nia rezultadu mak hanesan ne’e,” dehan Xefe aldeia ne’e.
Nia husu ba Governu atu kanaliza bee ho di’ak ba sira-nia aldeia tanba komunidade sira ba kuru bee-moos to’o iha mota-ulun.
“Komunidade  balu iha kbiit para bele sosa (bee) entaun nia sosa, tanke kareta nian ida $35. Ema ne’ebé mak kbiit laiha kuitadu tenke ba kuru to’o mota-ulun, buka bee para mate,” Jose akresenta.

Manufahi, 23 Jullu 2021 – Governu liuhosi Ministru ba Asuntu Kombatente Libertasaun Nasionál (MAKLN) Julio Sarmento ‘Meta Malik’ hamutuk ho Prezidente Konsellu Kombatente Libertasaun Nasionál (KKLN) Riak Leman no Autoridade munisípiu Manufahi, ohin (23/7), halo inaugurasaun ba uma veteranu dedikasaun luta tinan 24 ne'ebé oferese ba saudozu Agostinho Sarmento ‘Mau Tino’ iha Same, Manufahi.
Uma ne’e nia prosesu konstrusaun finansia hosi Governu tuir planu polítika VIII Governu nian ne’ebé lidera hosi Eiz Xefe Estadu Maiór FALINTIL Taur Matan Ruak.
Objetivu hosi kontrusaun uma ba veteranu ho dedikasaun tinan 24 ne’e mak atu dignifika sira-nia luta ba independénsia nasionál, ne’ebé wainhira funu hotu iha 1999 fila mai vila-laran laiha kondisaun ba hela fatin.

Dili, 10 Juñu 2021 – Primeiru-Ministru Taur Matan Ruak hato’o apelu ba sidadaun hotu-hotu atu kontinua mantéin respeitu no kooperasaun di’ak ho Polísia Nasionál Timor-Leste (PNTL) nu’udar instituisaun Estadu nian.
“Buat ida ne’ebé ha’u hakarak apela ba komunidade tomak, povu tomak katak, ema ida mak sala ne’e, ema ida mak sala. [...]. Tanba ne’e, mantéin respeitu, mantéin kooperasaun di’ak ho instituisaun ita nian, tanba nia instituisaun ita nian. Hanesan mós ita-nia liman karik, liman-loos mak forsa armada, liman-karuk mak PNTL. Sira ne’e iha funsaun,” dehan Primeiru-Ministru ohin (10/6) hafoin hasoru tiha malu ho Prezidente Repúblika Francisco Guterres Lú Olo iha Palásiu Prezidensiál, Dili.
Xefe Governu ne’e mós husu ba PNTL atu kontinua hala’o knaar ho di’ak. “Maibé konserteza aktu hotu-hotu ne’ebé violentu ne’e ita hakribi”, Xefe Governu akresenta.

Dili, 10 Juñu 2021 – Komisaun Anti Korupsaun (sigla portugés CAC) rekomenda ba Ministériu Transporte no Komunikasaun (MTK) atu suspende provizoriamente operasaun ró-ahi Tranship II Gresik Indonesia ne’ebé MTK aluga atu hodi troka ró-ahi SUKSES no Berlin Nakroma ne’ebé avaria.
CAC hato’o rekomendasaun ne’e hafoin Komisáriu Adjuntu ba Asuntu Prevensaun no Sensibilizasaun Luis de Oliveira Sampaio ho nia ekipa prevensaun korupsaun deskobre tiha iregularidade balu iha prosesu aprovizionamentu ba ró-ahi Tranship II ne’e wainhira hala’o inspesaun iha semana kotuk.
“CAC estuda hela no kruza informasaun sira ne’e. Tanba prosesu sira la’o daudauk ne’e buat hotu sira halo tiha (lori tiha ró-ahi ne’e mai Timor halo tiha kontratu ho ró ne’e) depois mak foin halo prosesu selebra kontratu. Kontratu halo tiha ona mak foin orienta halo prosesu aprovizionamentu. Ida ne’e mak fatal liu,” dehan Luis Sampaio, haktuir informasaun ne’ebé divulga ofisiálmente hosi CAC ohin (10/6).
Komisáriu ne’e akresenta, rezultadu inspesaun hosi MTK ba ró-ahi ne’e totalmente kontráriu ho rezultadu inspesaun ne’ebé CAC iha.
“Entaun sira (MTK) koko ita! Mais ita nian ne’e kontráriu. Liuliu buat ida substánsia liu mak iha prosesu aprovizionamentu ne’e,” Sampaio dehan.
Ró-ahin Traship II ne’e, CAC haktuir katak nia óleo suli hela nune’e perigozu tebes ba pasajeiru sira-nia salvasaun, no iha mós buat balu ne’ebé aat hela no kesi de’it ho tali.

Dili, 10 Juñu 2021 – Primeiru-Ministru (PM) Taur Matan Ruak hateten katak Timor-Leste nia preparasaun atu partisipa iha Expo Dubai 2021 ne’e hahú kedas iha tinan 2018 no ida ne’e nu’udar oportunidade atu projeta Timor-Leste nia poténsia ba nasaun sira iha médiu oriente, tanba ne’e laiha razaun atu kansela derepente.
“Tuir ha’u-nia hanoin, sei laiha razaun ba ita hapara, ita mantéin prosesu ida ne’e tanba diskute kedas wainhira ha’u sai Primeiru-Ministru, primeiru hasoru mak konsul Líbanu, nia mak lori kedas ideia ne’e iha 2018, entaun tinan barak ona ita investe, tanba ne’e la fásil ita atu deside buat ne’ebé ita la’o dook ona, ita deside derepente kansela ne’e susar,” dehan PM Taur hafoin hasoru malu ho Prezidente Repúblika Francisco Guterres Lú Olo ohin (10/6) iha Palásiu Prezidensiál, Dili.
Xefe Governu ne’e mós akresenta katak Timor-Leste nia partisipasaun iha Expo Dubai ne’e sei halo ema koñese Timor-Leste di’ak liután.

Dili, Prezidente Repúblika (PR) Francisco Guterres Lú Olo hato’o nia apresiasaun ba joven sira hosi grupu Konservasaun Flora Fauna (KFF) tanba uza sira-nia kreatividade hodi dezenvolve ai-parapa iha Hera, Dili, sai fatin turístiku ne’ebé atrai ona entidade oioin to’o oras ne’e inklui PR rasik ho nia família.
“Ha’u iha Dili rona de’it grupu joven, ne’ebé hola inisiativa hadi’a fatin ne’e hanesan tipu turizmu komunitáriu. Entaun presizamente iha tempu ida ne’e, ha’u mai ho ha’u-nia família rasik atu haree ho matan no apresia uitoan, saida mak ita-nia joven sira halo. Realmente ohin depois tama vizita fatin sira hotu, impresaun saida mak ha’u bele hatete iha ne’e? Ita-nia joven sira, iha sira-nia própria kapasidade, sira-nia espíritu kreativu ne’e iha, estudu kona-ba bee, ambiente sira halo para sai furak no sai di’ak teb-tebes,” dehan PR iha domingu (01/8) ne’e hafoin vizita tiha fatin turístiku ne’e iha Hera.
Xefe Estadu ne’e akresenta katak, nia sei ko’alia ho Governu atu oinsá mak bele insentiva di’ak liután fatin ne’e no sira seluk mós hodi atrai turista sira.
KFF hahú nia atividade hodi konserva no prezerva ai-parapa iha Hera dezde tinan 2014, ho voluntarizmu juventude sira nian, to’o ikus hetan apoiu hosi doadór Programa Dezenvolvementu Nasaun Unidu (sigla inglés UNDP) inklui hetan reseita hosi vizitante.

Dili, 02 Agostu 2021 – Governu liuhosi Vise Ministru Saúde Bonifácio dos Reis hamutuk ho Reprezentante Organizasaun Mundiál ba Saúde (OMS) iha Timor-Leste Arvin Mathur, ohin (02/8), lansa tratamentu saúde matan ba komunidade sira iha munisípiu Manufahi.
Iha lansamentu Vise Ministru ne’e hateten katak saúde matan importante tebes ba sidadaun sira, tanba ne’e Ministériu Saúde koopera ho OMS hodi lori espesialista timoroan sira ba fó tratamentu ba komunidade sira iha Manufahi ne’ebé hetan problema iha matan, liuliu ba veteranu, katuas-ferik no sidadaun sira seluk mós.
Nia akresenta, durante fó tratamentu doutór sira sei halo mós operasaun ba sé de’it mak presiza duni atu halo operasaun ba nia matan, enkuantu tratamentu ne’e sei realiza durante semana ida, hahú hosi ohin to’o sexta (06/8).
Iha fatin hanesan, Reprezentante OMS kongratula Ministériu Saúde tanba lori ona doutór sira hakbesik ba komunidade iha munisípiu.
Autoridade lokál liuhosi Administradór Munisípiu Manufahi Arantes Isaac agradese ba Governu no OMS iha Timor-Leste tanba lori ona doutór espesialísta besik ba komunidade iha Manufahi.

Manatutu, 10 Juñu 2021 – Governu liuhosi Ministru Agrikultura no Peska (MAP) Pedro dos Reis hamutuk ho Eiz Prezidente Repúblika José Ramos Horta, ohin (10/6), halo lansamentu ba kolleta hare nakroma éktare 80 époka dahuluk nian iha área irigasaun Bulutu, suku Fatuk-Laran, postu-administrativu Laleia, munisípiu Manatutu.
“Totál natar hamutuk éktare 496 ne’ebé mak ita uza adubu poc nasa harmonis ho super nasa, ita iha de’it demo área éktare 80 ho polítika VIII Governu nian ida ne’e mak servisu Ministériu Agrikultura no Peska nian,” dehan MAP.
Enkuantu Eiz Prezidente Repúblika Ramos Horta, iha okaziaun ne’e hateten, sobrevivénsia no agrikultura la’os kona-ba foos de’it maibé iha mós ai-hán seluk no hakiak animál sira, tanba ne’e nia espera katak produtividade hosi parte ministériu nian sa’e maka’as.

Dili, 04 Agostu 2021 – Prezidente Forum Karidade Humanitária Timor-Leste (FKHTL), Miguel da Silva Ornai, hateten katak FKHTL harii rasik ona uma hamutuk 8 ba oan-kiak, feto-faluk ka kbiit-laek sira dezde tinan 2017. Informasaun ne’e Miguel hato'o ba jornalista Timor News ohin (04/8), iha Kaikoli, Dili.
Miguel da Silva haktuir, FKHTL la’os harii de’it uma, maibé apoia mós sasán no osan ba oan kiak sira ne’ebé moris la dignu.
“FKHTL harii iha 2017 to’o agora tinan 5 ona. Ita halo ona uma ba feto-faluk, oan-kiak no kbiit-laek hamutuk 8 no ajuda ona sasán ho osan ba oan-kiak no kbiit-laek sira hamutuk 255. Uma ualu ne’e ita halo iha munisípiu Aileu, Likisá, Ermera no mós Dili rasik, ajuda oan-kiak sira hanesan ohin 255 ne’e mós ajuda ai-hán sira, sasán uma laran no mós osan, no iha Dili iha 2017 ita ajuda ema 50, iha 2018 iha Aileu ita ajuda 63, 2019 iha Likisá ita ajuda ema 52, iha tinan kotuk 2020 ita halo iha Dare ita ajuda oan kiak 50, no foin daudauk tinan ne’e ita halo iha suku Madohi, aldeia Naroman, oan-kiak, feto faluk no kbiit-laek hamutuk na’in-16,” Miguel informa.
Nia dehan katak, FKHTL halo karidade hirak ne’e ba kbiit-laek sira tanba Timor-Leste ukun-an tinan 10 resin ona maibé ema barak sei moris ho susar no mukit tebes, no FKHTL nia membru grupu sira mak tau hamutuk rasik materiál no osan uitoan-uitoan hodi harii uma inklui apoia sasán, no prosesu konstrusaun uma hirak ne’e membru FKHTL rasik mak halo.
“Ami nia kelebihan mak ami-nia forsa espíritu voluntáriu mak boot. FKHTL laiha emprezáriu ida, ema riku ida iha laran, laiha donor, laiha parseiru. Ne’e servisu voluntáriu. FKHTL nia membru grupu hamutuk 27,  ami halo uma wainhira ami-nia grupu sira ne’e soe batako hamutuk, soe simente hamutuk, soe osan uitoan-uitoan. Ami-nia liafuan ida ne’ebé sempre inspira ami mak dehan katak mai ita hamutuk tau sentavu 5 hodi hamaran oan kiak nia mata-ween iha loron ida,” Miguel haktuir.
Nia dehan tán katak, sé Governu mak apoia FKHTL, tinan ida sira bele halo uma neen ka hitu ba oan-kiak sira.

Díli, 27 Outubru 2021 – Ministra Saúde (MS) Odete Freitas Belo hamutuk ho Ministru Edukasaun, Juventude no Desportu (MEJD) Armindo Maia, Enkaregadu Negósiu Embaixada Estadus Unidus Amerika iha Timor-Leste Tom Daley, Reprezentante OMS Interinu Dongbao Yu no mós Reprezentante Unicef Bilal Aurang Zen Durrani, ofisialmente lansa aplikasaun vasina kontra Covid-19 ho tipu Pfizer ba labarik ho idade tinan 12 to’o 17, ohin (27/10), iha eskola Ensinu Báziku Sentrál (sigla portugés, EBC), Siklu 30 30 de Agosto, Díli.
Ministra Odete hateten katak hafoin simu tiha vasina Pfizer doze dahuluk, sei hein fali to’o loron 21 mak bele simu tán doze daruak.
“Vasina ne'e sei fó ho 0.3 ML kada doze, nune’e, la hanesan ho vasina AstraZeneca no vasina Sinovac, maibé fatin ne'ebé mak sona hanesan katak iha ita-nia kabas," Odete esplika.
Ministra apela ba estudante no mós manorin sira atu suporta kampaña vasinasaun ho vasina tipu Pfizer ba labarik sira hodi luta hasoru Covid-19.

Dili, 10 Juñu 2021 – Prezidente Repúblika Francisco Guterres Lú Olo lansa ona livru ho títulu ‘Buibere Hamriik Ukun Rasik-An’ ohin (10/) iha Palásiu Prezidensiál, Dili, ne’ebé sai nu’udar livru importante ida hodi sura istória luta barani feto sira nian iha pasadu.
“Ho laran ksolok tebes no orgullu boot mak ha’u lansa ohin obra importante ida, la’os de’it ba ita-nia feto aswa’in sira, maibé ba mós ita hotu-hoti, jerasaun ohin nian no aban-bainrua nian. Livru sura istória luta barani feto sira nian lansa iha Palásiu Prezidensiál Nicolau Lobato asosia ho data importante tebes ida iha ita-nia Luta Libertasaun Nasionál: Levantamentu Marabia, iha 10 Juñu 1980. [...] Istória sura iha livru ‘Buibere Hamriik Ukun Rasik-An’ haree ba pasadu ida ne’ebé nakonu ho barani, determinasaun no dedikasaun, maibé ho mós halerik oioin ne’ebé sei hakanek hela sobrevivente sira,” dehan Prezidente Repúblika iha nia diskursu.
Xefe Estadu ne’e akresenta katak livru refere prodúz ho inisiativa hosi Organizasaun Populár da Mulher Timor (OMPT), maibé reflete feto hotu-hotu nia kontribuisaun ba luta hahú hosi 1974 to’o 1999.
“Tanba ne’e, livru ‘Buibere Hamriik Ukun Rasik-An’ iha dimensaun nasionál, ho valór sosiál, polítiku, istóriku no edukasionál aas tebes ba jerasaun hotu-hotu,” Lú Olo dehan.

Dili, 11 Juñu 2021 – Loja Zhuang Happy Life MiniMarket, Lda., halo manipulasaun ba data validade produtu ho marka Kraft Cheddar, tuir Autoridade Inspesaun no Fiskalizasaun ba Atividade Ekonómika, Sanitária no Alimentár (AIFAESA) I.P relata ohin (11/6) liuhosi nia divulgasaun ofisiál.
“Asaun manipulasaun ne’e identifika hosi inspetór sira wainhira halo inspesaun no fiskalizasaun ba loja refere iha kinta (10/6),” temi iha divulgasaun ne’e.
AIFAESA mós relata, kompradór balu hato’o ba inspetór sira katak sira sosa produtu iha loja ne’e maibé wainhira konsumu sente sabór la hanesan baibain, ho nune’e ekipa inspetór sira verifika no identifika katak iha duni manipulasaun ba data validade produtu refere.

Dili, 05 Agostu 2021 – Estudante hosi Universidade Nasionál Timor Lorosa’e (UNTL) balu ne’ebé ativu hela sente triste tanba sira seidauk simu subsídiu pulsa ne’ebé Governu fó hodi uza ba aula online enkuantu sira-nia maluk estudante ativu balu simu tiha ona.
“Seidauk (simu). Kolega sira seluk ami departamentu ida de’it ne’e barak hetan ona maibé ami kuaze barak seidauk. Ha’u sente triste tanba ami eskola online ne’e hakarak ka lakohi tenke hola pulsa hela de’it sedangkan agora hanesan ne’e inan-aman balu mós la servisu, depois atu hetan pulsa mós araska la halimar,” Jaquelina do Rego Ferreira hanesan estudante ida hosi UNTL hato’o informasaun ne’e ba jornalista Timor News iha kinta (05/8) ne’e iha kampus sentrál UNTL, Dili.
Iha fatin hanesan, preokupasaun refere hato’o mós hosi estudante UNTL Abelita Pinto ho sentimentu triste tanba to’o agora nia kontinua sosa rasik pulsa hodi tuir aula online enkuantu subsídiu pulsa hosi Governu ne’e fahe ona maibé nia seidauk hetan.
“Tanba saida mak nu’udar estudante hotu, balu hetan nusá mak balu la hetan. […] Estudante foun sira barak mós seidauk hetan. Nusá mak ami-nia kakak sira hetan no ami la hetan?,” Abelita kestiona.
Tanba ne’e estudante sira husu atu Governu fahe subsídiu ne’e ho garantia katak estudante hotu-hotu tenke hetan. Sira mós husu ba Governu katak di’ak liu reativa ona aula prezensiál nune’e labele gasta beibeik osan ba pulsa hodi tuir aula online ho internet ne’ebé la kualidade.

Dili, 11 Juñu 2021 – Grupu produtór sira kuda produtu Baunilla éktare 36 iha tinan 2020 liubá iha suku Leimea Sorin Balun, postu-administrativu Letefoho, Ermera, maibé oras ne’e sira enfrenta problema merkadu nian mak produtu refere ladún folin no nia presu la estável liuliu durante pandemia Covid-19.
“Sira hahú enfrenta problema ba merkadu ne’ebé mak hahú menus kompradór no presu ne’ebé mak la estável liuliu iha situasaun pandemia Covid-19,” temi iha divulgasaun ofisiál hosi Ministériu Turizmu, Komérsiu no Indústria (MTKI) sexta (11/6) ne’e.
Problema refere grupu produtór sira hosi Letefoho hato’o ona ba Vise Ministru Komérsiu no Indústria Domingos Lopes Antunes wainhira sira hasoru malu iha sexta ne’e iha Madarin, Dili, inklui mós kona-ba sira ladún iha koñesimentu relasiona ho klasifikasaun ka kategoria kualidade baunilla nian A, B no C ho nia presu sira ne’ebé mak durante ne’e oferese hosi kompradór sira, no oinsá buka mós merkadu ba sira-nia produtu kokoa no pimenta.
Hatán ba nia solusaun, Vise Ministru hateten parte MTCI sei kontakta kompradór Baunilla sira iha rai-laran hodi buka solusaun hamutuk.

Europa, 11 Agostu 2021: Klubu futeból Paris Saint-Germain (PSG) anunsia ofisialmente katak asina ona kontratu ba tinan rua ho jogadór eiz kapitaun klubu Barcelona, Lionel Messi, haktuir BBC News tersa (10/8).
Lionel Messi to’o iha Paris, Fransa, iha tersa (10/8) ne’e hodi kompleta teste médiku no asina kontratu hodi muda ba PSG.
“Ha’u haksolok tebes tanba iha oportunidade ida ne’e Lionel Messi hili atu tama iha PSG. Ha’u-nia ben-vindu ba Messi no mós nia família,” hateten Prezidente PSG Nasser al-Khelaifi.
Prezidente PSG dehan, nia fiar katak Messi nia prezensa iha PSG sei halo istória no fó satisfasaun ba apoiante sira.
Enkuantu PSG nia jogadór foun Lionel Messi hateten, nia hakarak tebes atu hahú ona nia kapítulu foun iha PSG.
“Ha’u hakarak tebes atu hahú ona ha’u-nia kapítulu foun ida kona-ba ha’u-nia kareira foun iha Paris, ha’u hatene oinsá jogadór sira ho talentu oioin iha ne’e tanba ne’e ha’u hakarak tebes atu tama iha ekipa hamutuk ho sira,” dehan Messi.
Jogadór foun PSG nian ne’e sei uza jersey ho númeru 30 no sei sai nu’udar jogadór avansadu hamutuk ho Neymar Junior no Kylian Mbappe.

Bobonaru, 11 Agostu 2021- Polísia Nasionál Timor-Leste (PNTL) ho FALINTIL Forsa Defeza Timor-Leste (F-FDTL) liuhosi operasaun konjunta kaptura tán ema na’in-4 ne’ebé durante ne’e sai nu’udar autór prinsipál hodi fasilita membru grupu arte-marsiál sira hakat liu fronteira terestre hodi ba Indonézia ilegalmente.
Komandante Polísia Unidade Patrullamentu Fronteira (UPF) Superientendente Euclides Belo hateten, sidadaun hirak ne’e kaptura iha área Lebos no hosi aldeia Gole, suku Deodet, postu-administrativu Lolotoe, munisípiu Bobonaru.
“Ohin iha oras tuku 02:00 ita-nia membru PNTL sira halo operasaun konjunta ho servisu koletiva, kaptura tán membru grupu arte-marsiál na’in-4 iha área suku Lebos ho inisiál EDR, NP, AM, no JB ne’ebé durante ne’e sai fasilitadór hodi lori ema hosi Lebos ultrapasa fronteira ilegalmente ba Indonézia,” informa Komandante UPF Euclides Belo, ohin (11/8) iha Kuartél UPF Nuu-Badak, Bobonaru.
Komandante UPF esplika, iha kapturasaun ne’e PNTL mós prende atributu arte-marsiál Persaudaraan Setia Hati Terate (PSHT) ho motorizada 2 ho marka Honda Verza no Yamaha Jupiter MX no lori kedas ba iha postu UPF Alto Lebos.
“PNTL mós asegura ona motorizada rua hanesan evidénsia iha postu UPF Altu Lebos no agora daudauk sira na’in-4 iha hela sela detensaun UPF kompañia Alfa Tunubibi hodi halo prosesu identifikasaun hafoin entrega ba komandu PNTL munisípiu Bobonaru hodi halo investigasaun,” Euclides esplika.
Euclides  Belo saliente suspeitu hirak ne’e viola Lei númeru 5/2017, loron 19 Abril, kona-ba rejime jurídiku prátika arte-marsiál no rituál sira, arma branka, inklui rama-ambon.

Likisá, 12 Juñu 2021 – Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo hamutuk ho Ministru Turizmu, Komérsiu no Indústria (MTKI) José Lucas do Carmo da Silva, iha sábadu (12/6) ne’e, fahe apoiu umanitária ba komunidade hosi suku haat postu-administrativu Maubara, munisípiu Likisá, mak hanesan suku Lisadila, Gisu, Vatu-Vou no Vatu-Boro.
Apoiu umanitária ne’e simbólikamente membru Governu na’in rua entrega ba Xefe Suku sira no sei distribui hikas ba komunidade hosi suku haat ne’ebé afetadu hosi situasaun kalamidade ne’ebé akontese iha 04 Abríl liubá.
Iha vizita ne’e, Ministru na’in rua mós partilla informasaun kona-ba importánsia hosi vasinasaun Covid-19 hodi prevene propagasaun virus mortál refere.
Autoridade lokál sira ne’ebé marka prezensa iha fatin, hato’o agradesimentu ba MAPKOMS no MTKI tanba hakat to’o iha sira-nia fatin hodi fahe apoiu umanitária ba komunidade sira no partilla informasaun kona-ba vasinasaun.

Europa, 11 Juñu 2021 – Selesaun Itália hetan pontu tolu hafoin halakon tiha Túrkia ho score 3-0 hodi lidera provizóriu Grupu A iha jogu dahuluk Euro 2020 nian ne’ebé hala’o ohin (12/6) madrugada iha Stadio Olimpico, Roma.
Iha minutu 45’ dahuluk laiha rezultadu golu ruma iha jogu refere. Iha ronde minutu 45’ daruak jogadór Túrkia halo sala own goal ida iha minutu 53’, nune’e Itália hetan golu ida.
Iha minutu 66’ jogadór Itália Ciro Immobile hatama tán golu ida hodi muda score ba 2-0, no iha minutu 79’ Itália hetan tán golu ida liuhosi jogadór Lorenzo Insigne, nune’e score ikus to’o jogu ne’e remata mak 3-0.
Jogu tuir mai nasaun rua ne’e sei kontra fali Wales no Suísa ne’ebé hamutuk hosi sira iha grupu A Euro 2020 ne’e.

Dili, 12 Juñu 2021- Ayoe Sutomo nu’udar Psikólogu ida hateten katak la’os violénsia ho fíziku de’it mak akontese ba feto sira ohin loron, maibé feto sira barak mak hasoru mós violénsia seluk hanesan seksuál no verbál liuhosi liafuan hodi fó impaktu psikolójiku ba sira nu’udar vítima.
Haktuir hosi fimela.com, Sutomo hateten katak, tanba ne’e mak importante tebes atu inan-aman hanorin kedas oan-feto sira kona-ba konseitu respeita-an rasik, nune’e oan-feto sira bele hatene oinsá hili ema ne’ebé loos molok forma família hodi evita violénsia no oinsá kuida-an rasik sein depende ba ema seluk.
“Dala-barak autór enfrakese tiha vítima sira, no halo vítima laiha forsa hodi hanoin katak ‘sé ha’u kontra ha’u orsida sei hamutuk fali ho sé’, vítima mós dala-barak hanoin katak nia dignidade laiha ona. Ida ne’e mak halo sira susar atu sai hosi ambiente violentu. Tanba ne’e mak importante tebes atu inan-aman sira hanorin oan atu respeita nia-an rasik wainhira nia sei ki’ik,” dehan Ayoe.

Dili, 12 Juñu 2021 – Sentru Integradu Jestaun Krize (SIJK) liuhosi nia komunikadu imprensa, informa ba públiku katak ema ne’ebé simu ona vasina kontra Covid-19 dala rua ka doze daruak nian bele ona halo sirkulasaun ho livre no la presiza hetan autorizasaun esepsionál hosi Diretór SIJK.
“Ema ne’ebé simu ona vasina doze daruak hosoru virus SARS-CoV-2, naran vasina ida hosi hirak ne’ebé rekoñesidu hosi Organizasaun Mundiál ba Saúde, bele ona sirkula livremente tama ka sai hosi serka sanitária, no la presiza hetan autorizasaun esepsionál hosi Diretór SIJK,” temi iha divulgasaun ofisiál hosi Ministériu Saúde ohin (12/6).
Ba ema ne’ebé seidauk simu vasina kontra Covid-19 dala rua, SIJK nafatin husu atu halo teste swab hosi hetan autorizasaun esepsionál atu bele halo movimentu sai hosi serka sanitária iha Dili.

Dili, 13 Agostu 2021 – Arsebispu Arkidioseze Metropolitana Dili, Dom Virgílio do Carmo da Silva, hasoru malu ho Primeiru-Ministru Taur Matan Ruak, ohin (13/8) iha Faról, Dili, hodi diskute kona-ba Igreja Katólika nia inisiativa atu harii Universidade Katólika iha Timor-Leste ne’ebé to’o oras ne’e sei hein hela lisensa ka legalizasaun hosi Ministériu Ensinu Superiór, Siénsia no Kultura (MESSK).
Inisiativa refere, Dom Virgílio hateten katak, oras ne’e iha hela faze preparatóriu dokumentu iha MESSK, tanba ne’e, Universidade Katólika sei hahú hamriik wainhira hetan ona lisensa.
“Ohin Kuaze semana rua ba kotuk Arkidioseze Dili, ami komesa aprezenta ami-nia dokumentu ba kriasaun Universidade Katólika Timor-Leste no tanba lia-anin ne’e, ema komesa konta ami-nia responsabilidade, partilla ida ne’e ho Exelénsia Primeiru-Ministru maske lisensa sei hein iha Ministériu Ensinu Superiór, Siénsia no Kultura (MESSK) sei estuda hela,” dehan Dom Virgílio hafoin remata enkontru ho Primeiru-Ministru
Dom Virgílio mós hateten katak ideia atu harii Universidade Katólika ne’e hahú kedas iha tinan 20 ba kotuk.
Enkuantu Primeiru-Ministru hato’o nia apresiasaun ba Igreja Katólika nia inisiativa ida ne’e tanba sei tulun Governu iha elevasaun kualidade ensinu superiór iha Timor-Leste.

Dili, 02 Agostu 2021 – Embaixadór Estadus Unidus Amérika (EUA) Kevin Blackstone hateten katak nia sei rezigna-an hosi nia kargu nu’udar Embaixadór EUA iha Timor-Leste.
Liuhosi divulgasaun ofisiál hosi Embaixada EUA ohin (02/8), Blackstone la esplika razaun klaru maibé temi de’it katak “tanba sirkunstánsia pesoál urjente”.
“Tanba sirkunstánsia pesoál urjente, ha’u sei rejigna-an hosi kargu Embaixadór no sei fila hikas ba Estadus Unidus iha inísiu fulan Agostu [2021] ne’e. Onra ida ba ha’u, iha ha’u-nia moris tomak mai serví hanesan Embaixadór EUA ba Timor-Leste no servisu hamutuk ho funsionáriu dedikadu, profisionál hosi Misaun EUA nian iha Timor-Leste. Laran di’ak timoroan sira nian impresiona ha’u no ha’u sei rai metin memória barak ne’ebé ha’u hetan durante ha’u-nia tempu iha ne’e,” dehan Blackstone liuhosi divulgasaun refere.
Blackstone akresenta katak nia kontinua orgullu profundamente ho servisu Misaun EUA nian hodi hametin parseria no amizade entre EUA no Timor-Leste.
Blackstone to’o iha Timor-Leste hodi hala’o nia knaar iha 04 Fevereiru liubá, nune’e nia hala’o misaun iha Timor-Leste seidauk to’o tinan ida.

Izrael, 13 Juñu 2021 – Parlamentu Izrael iha domingu (13/6) ne’e aprova Governu foun Izrael nian ne’ebé lidera hosi Naftali Bennett nu’udar Primeiru-Ministru, hodi hakotu Governasaun Primeiru-Ministru Benjamin Natanyahu ne’ebé lidera durante tinan 12 ikus ne’e.
Iha votasaun ne’ebé Parlamentu Izrael hala’o iha domingu loro-kraik ne’e, Bennet konsege sai nu’udar vensedór ho apoiu votu 60 kontra 59 hosi totál membru Parlamentu 120, nune’e aprova ona formasaun Governu foun ida ne’ebé lidera fali hosi Bennet.
"Governu foun ida ne’e hamiik hosi  koligasaun partidu ualu, nune’e iha akordu katak Naftali Bennett sei kaer pasta Primeiru-Ministru hodi troka Benjamin Netanyahu durante tinan rua ba oin," BBC haktuir.
Povu Palestina konsidera Bennett nia lideransa nu’udar presaun ida ba sira no sei hadook liután esperansa rekonsiliasaun ho Izrael.

Bobonaru, 05 Agostu 2021 – Komandu Polísia Nasionál Timor-Leste (PNTL) liuhosi Unidade Patrullamentu Fronteira (UPF) iha semana ida ne’e kaptura tán joven na’in-7 ne’ebé tenta atu hakat liu fronteira ho ilegál hodi ba sa’e sintu arte-marsiál nian iha Indonézia.
“Ohin dadeer ita-nia membru sira hosi UPF Kompañia Alfa postu-administrativu Tunubibi kaer joven na’in-2 ho ojek, no foin daudauk kaptura tán joven na’in-5 inklui ema ida fasilita hodi tama iha área ponte Nunura ne’ebé tenta ultrapasa fronteira ilegalmente ba Indonézia hodi sa’e sabuk (sintu),” Komandante UPF Euclides Belo informa ohin (05/8) iha Kuartél UPF Nú-badak, Bobonaru.
Euclides dehan, hosi sidadaun na’in-7 ne’e, na’in-2 entrega ona ba eskuadra PNTL Atabae no na’in-5 seluk entrega ona ba eskuadra PNTL Batugadé hodi halo identifikasaun, no sei entrega hikas ba ekipa saúde atu halo teste ba sira-nia saúde no sei submete ba kuarentena.
“Ami nafatin esforsa hodi asegura fronteira no sidadaun ne’ebé tama ho dalan ilegál sei kaptura hodi prosesa tuir lei,” Euclides akresenta.
Nia kontinua apela mós ba sidadaun hotu-hotu atu koopera ho parte seguransa iha fronteira hodi prevene transmisaun Covid-19 liuliu variante Delta hosi Indonézia tama mai Timor-Leste.

Dili, 15 Janeiru 2021 – Embaixadór Korea Súl iha Timor-Leste foun, Kim Jeong Ho, ne’ebé substitui Embaixadór tuan Lee Chin-bun tanba nia mandatu remata ona iha tinan kotuk, entrega ona karta kredensiál ba Prezidente Repúblika Francisco Guterres Lú Olo, ohin (15/01) iha Palásiu Prezidensiál, Dili. Iha serimónia entrega karta kredensiál hosi Embaixadór foun ne’e, Prezidente Repúblika hato’o mós agradesimentu ba Governu Korea Súl relasiona ho kooperasaun lubuk ida ne’ebé halo ho Timor-Leste iha setór oioin, inklui permite traballadór timoroan sira ba servisu iha Korea Súl. Parte rua espera katak Embaixadór foun sei kontinua esforsu hirak ne’ebé halo ona durante ne’e hodi bele hametin liután lasu amizade no kooperasaun entre nasaun rua ne’e.

Dili, 18 Marsu 2021 – Diretór Edukasaun Munisípiu Manufahi Trinito Sarmento informa ohin (18/3) iha Manufahi katak, Governu sei oferese bolsu estudu ba família kbiit-laek nia oan hamutuk na’in-58 ne’ebé remata ona estudu nível sekundáriu iha tinan 2019 no 2020 maibé la kontinua estudu ba nível ensinu superiór tanba família laiha kbiit atu haforsa.
Trinito esplika, bolsu estudu ne’e Governu oferese liuhosi Fundu Dezenvolvimentu Kapitál Umanu (sigla portugés FDCH) ho programa HAKBIIT, atu kbiit-laek nia oan hirak ne’e bele kontinua hikas estudu iha nível ensinu superiór.
Nia dehan katak sirkulár hosi Governu Sentrál ba bolsu estudu ne’e distribui ona ba Xefe Suku 29 iha munisípiu Manufahi hodi identifika família kbiit-laek sira-nia ona, kada suku benefisiáriu ema na’in rua (2) ne’ebé finaliza ona sira-nia estudu iha nível sekundáriu maibé seidauk kontinua ba nível ensinu superiór, nune’e, no finalista sira ne’ebé mak daudauk ne’e rejista ona iha Edukasaun Munisipál ho totál kandidatu benefisiáriu ema na’in-166.
Ne’e duni, daudauk ne’e ekipa verifikasaun verifika hela dokumentu hosi kandidatu na’in-166 ba bolsu estudu refere, hodi hein ekipa FDCH re-verifika hikas atu bele deside ka selesiona na’in-58 ne’ebé merese duni atu hetan bolsu estudu refere.

Bobonaru, 10 Agostu 2021 – Polisia Nasionál Timor-Leste (PNTL) liuhosi Unidade Patrullamentu Fronteira (UPF) iha Batugade hori-kalan (09/08) kaptura sidadaun timoroan na’in haat (4) iha fronteira terestre ne’ebé tenta atu hakat ba Indonézia ho ilegál.
“Ita-nia membru sira hosi UPF Kompañia Alfa Postu Tunubibi kaer Joven na’in haat iha área mota laran hori-kalan iha oras tuku 23:00,  ne’ebé tenta atu hakat ilegalmente ba Indonézia liuhosi fronteira terestre,” relata Euclides Belo iha Kuartél UPF, Nú-badak, tersa (10/08) ne’e.
Euclides hatutan tán katak sidadaun hirak ne’e unidade patrullamentu kaptura liuhosi operasaun ne’ebé halo iha  liña mean fronteira Timor-Leste ho Indonézia. Daudauk ne’e sira sei hetan investigasaun hosi UPF hafoin entrega ba Komandu munisípiu Bobonaru hodi halo investigasaun no sei entrega fali ba ekipa saúde Covid-19.
Kona-ba asuntu fronteira, Euclides dehan katak nia parte nafatin esforsa servisu hamutuk ho parte seluk hodi asegura situasaun hakmatek iha liña fronteira no mós hodi garante liña fronteira sai fatin seguru ba ema hotu.
Euclides Belo husu ba sidadaun hotu-hotu ne’ebé hela iha fronteira atu bele halo kooperasaun di’ak ho PNTL hodi kontribui ba seguransa públika.

Organizasaun Saúde Mundiál (OMS, sigla inglés WHO) alerta ba povu tomak atu tau matan ba ida-idak nia Saúde Orál. Moras sira ibun-laran mak moras la hada’et komún liu iha mundu no afeta ema durante iha nia moris tomak, kauza moras, deskonfortavel, desfiguramentu no mós bele hamate.

Manufahi, 02 Agostu 2021 - Sarani Parókia Nossa Senhora de Assunção, postu-administrativu Same, munisipiu Manufahi, seidauk bele realiza inaugurasaun Igreja foun Same iha loron 15 fulan Agostu tinan ne´e tanba sira-nia preparasaun seidauk máximu.
“Tuir planu inaugurasaun Igreja parókia Nossa Senhora de Assunção Same atu realiza iha loron Padrueiru parókia nian,iha fulan Agostu tinan ne´e,maibé seidauk bele realiza tanba preparasaun seidauk maximu, sei presiza halo konstrusaun hanesan uma tradisionál suku ualu iha areadór sira igreja nian, inklui preparasaun sira seluk ne´ebé seidauk remata, nune´e imposivel atu realiza iha fulan Agostu tinan ne´e,” dehan Padre Parókia Same Sabino Gama, segunda (02/08) ne’e.
Padre Sabino hateten, preparasaun ne´e sei presiza tempu naruk,tanba ne´e igreja parókia Same seidauk deside tempu atu halo inaugurasaun, maibé wainhira sarani sira hotu-hotu badinas no kontribui hodi finaliza preparasaun ne´e entaun igreja refere bele inaugura iha tempu badak.
Padre ne´e mós akresenta katak iha tempu badak bele realiza inagurasaun ba igreja foun ne’e, maibé tanba sarani balu sei ‘dukur’ imposivel tebes atu inagura iha loron 15 fulan agostu tinan ne´e.

Dili, 14 Juñu 2021 – Ministru Ensinu Superiór, Siénsia no Kultura (MESSK) Longuinhos dos Santos informa ba komunidade akadémika sira katak, atu reativa atividade prezensiál iha ensinu superiór públika no privada sira, dosente, estudante no funsionáriu sira presiza partisipa ativamente iha kampaña vasinasaun kontra Covid-19.
“Ita iha ambisaun atu reativa fali atividade letiva prezensiál sira iha instituisaun hotu-hotu. Nune’e, atu konkretiza objetivu ida ne’e, presiza asegura katak maioria hosi 67.000 dosente, estudante no funsionáriu hosi instituisaun ensinu superiór públika no privada sira partisipa ativamente iha kampaña vasinasaun ida ne’e no hetan prosesu vasinasaun kompletu,” dehan Ministru Longuinhos iha nia diskursu ohin (14/6), iha serimónia lansamentu kampaña vasinasaun ho vasina SINOVAC, iha kampus Universidade Nasionál Timor Lorosa’e (UNTL), Dili.
Nia akresenta katak komunidade akadémika ne’ebé atu hetan vasina, sei ba iha postu vasinasaun haat ne’ebé estabelese ona mak hanesan UNTL, Dili Institute of Technology (DIT), SEJD no Asosiasaun Xineza iha Timor-Leste.

Dili, 15 Juñu 2021 – Ministru Justisa (MJ) Manuel Cárceres da Costa simu iha audiénsia ohin (15/6) Brigadeiru Jenerál João Miranda ‘Aluc Descartes’ iha edifísiu Ministériu Justisa, Dili, ho objetivu hodi ko’alia kona-ba pedidu atribuisaun terrenu ka rai ba konstrusaun uma ba veteranu sira iha munisípiu Lautén.
“Nune’e, Ministru Manuel husu ba parte veteranu sira atu bele submete lista veteranu hirak ne’ebé atu sai nu’udar benefisiáriu ba uma ne’ebé sei harii iha terenu ne’ebé sei atribui hosi Governu ba veteranu sira,” temi iha divulgasaun ofisiál hosi Gabinete MJ ohin (15/6).
Enkuantu iha tinan kotuk Prezidente Repúblika Francisco Guterres Lú Olo rasik defende no husu ba Governu atu harii uma ba veteranu sira tanba to’o oras ne’e veteranu sira seidauk iha hela-fatin ne’ebé dignu.
“Sira-nia uma seidauk iha duni no tenke dignifika ba veteranu sira,” dehan Lú Olo, tuir informasaun ne’ebé Timor News divulga iha tinan kotuk.

Dili, 15 Juñu 2021 – Sekretaria Estadu ba Komunikasaun Sosiál (SEKOMS) sei lansa kompetisaun ‘Content Creator’ ba komunidade youtuber iha Timor-Leste iha fulan ida ne’e.
Líder máximu SEKOMS Merício dos Reis Akara hato’o afirmasaun ne’e wainhira hasoru malu ho Koordenadór Youtuber Timor-Leste Abrão Monteiro ohin (15/6) iha sala reuniaun SEKOMS, Palásiu Governu, Dili.
Akara afirma katak kompetisaun refere hanesan oportunidade ida hodi apoia joven sira ne’ebé mak iha kreatividade liuhosi prodúz vídiu ho tema oioin.
Koordenadór Youtuber Timor-Leste apresia ho inisiativa ida ne’e no prontu atu partisipa iha kompetisaun refere. Enkuantu inskrisaun ba kompetisaun ne’e sei loke iha tempu besik.

Dili, 13 Agostu 2021- Jestór Nasionál Empreza Petrolífera Timor Resources Filomeno de Andrade hasoru malu ho Primeru-Ministru (PM) Taur Matan Ruak, iha sexta (13/8) ne’e iha Faról, Dili, hodi diskute kona-ba prosesu perfurasaun Mina-Matan iha Suai ne’ebé sei realiza iha tinan ida ne’e.
“Ami mai hato’o informasaun kona-ba atividade ne’ebé oras ne’e daudauk Timor Resources hala’o no mós dezafiu ne’ebé Timor Resources hetan. […] Daudauk ne’e tékniku espesialista  perfurasaun nian hosi rai-li’ur iha ona Kupan-NTT, Indonézia, hodi hein lisensiamentu espesiál hosi Governu Timor-Leste atu sira bele tama direita ba iha Suai hodi hala’o atividade perfurasaun nian, tanba tékniku sira ne’e seidauk tama mai Timor-Leste, nune’e mak atividade perfurasaun nian ne’ebé molok ne’e ajendadu ba iha  loron 21 fulan Setembru oin mai, maibé dada fali ba fulan Outubru,” dehan Filomeno de Andrade ba imprensa hafoin remata diskusaun ho PM.
Nia akresenta, Timor Resources hein katak bele hetan lalais autorizasaun espesiál  ida hosi Governu atu tékniku sira iha NTT ne’e bele tama ba Suai hodi halo preparasaun atu fura mina-matan.

Dili, 02 Agostu 2021 - Sekretáriu Estadu ba Formasaun Profisionál no Empregu (SEFOPE) Alarico do Rosário, halo abertura ba kursu formasaun profisionál sertifikadu nivel I, II no III siklu 24 períodu tinan 2021, ohin (02/8) iha Salaun Sentru Nasionál Formasaun Profisionál (sigla portugés, CNFP), Bekora, Dili.
Iha serimónia refere, Governante ne’e enkoraja joven sira hotu atu hakbesik-an ba sentru formasaun sira hodi aprende, nune’e bele hadi’a sira-nia koñesimentu iha área oioin ne’ebé ida-idak foti hodi bele kompete iha merkadu traballu rai-laran no mós rai-li’ur.
Estudante ne’ebe agora daudauk atu tuir formasaun hamutuk ema na’in-179, kompostu husi mane na’in 114 no feto 65, mai husi munisipiu Dili no Munisipiu sira seluk iha Timor laran tomak.
Área formasaun ne’ebé joven sira tuir mak hanesn Karpinteiru, Kustura, Informátika, Hidráulika, Pedreiru, Panifikasaun, Eletrisidade, Regrizerasaun/AC, Motus no Soldadura.

Aileu, 15 Juñu 2021 – Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo, iha tersa (15/6) ne’e, lansa ofisialmente vasinasaun kontra Covid-19 ho vasina AstraZeneca doze daruak iha munisípiu Aileu.
Iha lansamentu, Ministru ne’e hateten, vasinasaun Covid-19 ne’e importante atu prevene propagasaun virus mortál ne’e iha komunidade nia leet.
Ministru Francisco mós dehan, Governu sei la obriga populasaun ne’ebé lakohi simu vasina, maibé sei nafatin submete ba Swab test wainhira atu halo sirkulasaun.
Enkuantu vasina AstraZeneca doze daruak iha Aileu ne’e sei fó uluk prioridade ba ferik no katuas sira ho idade tinan 60 ba leten no sira ne’ebé iha moras komobilidade tanba parte hirak ne’e mak iha risku boot ba infesaun virus corona, maibé vasinasaun tuir mai sei fó ba ema hotu-hotu.

Dili, 16 Juñu 2021 – Konsellu Ministru hala’o sorumutuk ohin (16/6) iha Ministériu Finansa, Dili, no deside hodi la renova impozisaun konfinamentu domisiliáriu jerál ba populasaun iha munisípiu Dili.
“Konsellu Ministru deside ona hodi la renova impozisaun konfinamentu domisiliáriu jerál hosi populasaun munisípiu Dili nian,” temi iha komunikadu imprensa ofisiál hosi Governu.
Maibé, hafoin rona tiha aprezentasaun hosi Sentru Integradu Jestaun Krize (SIJK) kona-ba pontu situasaun epidemiolójika iha Timor-Leste, Konsellu Ministru kontinua aprova projetu Rezolusaun ida hodi mantéin impozisaun serka sanitária iha munisípiu haat hanesan Baukau, Bobonaru, Kovalima no iha Díli mós ba loron hitu (7) tán.
Tanba ne’e, ho impozisaun serka sanitária refere, bandu nafatin sirkulasaun ema sira nian entre munisípiu hirak ne’ebé temi ona iha leten, no sirkunskrisaun administrativa sira seluk, exetu iha kazu espesífiku hirak ho fundamentu forte.

Dili, 11 Agostu 2021 – Ministru Obras Públika (MOP) Salvador dos Reis Pires hateten, hosi nia parte halo ona alterasaun dahuluk ba Dekretu Lei 27/2010 hodi permite hikas empreza nasionál sira atu kompete iha projetu konstrusaun sivíl sira ne’ebé ho orsamentu dólar amerikanu millaun ida (millaun $1) ba leten.
Alterasaun dahuluk ba Dekretu Lei refere hetan ona aprovasaun wainhira MOP aprezenta iha reuniaun ne’ebé Konsellu Ministru hala’o ohin (11/8) iha Palásiu Governu, Dili.
“Dekretu Lei 27/2010 ne’e limita tiha ita-nia empreza nasionál, ita-nia setór privadu nasionál sira labele kompete (iha projetu konstrusaun sivíl) millaun $1 ba leten, depois millaun $1 to’o $7.5 ne’e ba de’it empreza internasionál. Maibé agora ita hasai tiha limitasaun ne’e, sira bele kompete iha kualkér montante konforme hosi sira, bele partisipa tuir kapasidade finanseira, esperiénsia no rekursu umanu ne’ebé iha,” dehan MOP hafoin remata reuniaun.
Maibé nia dehan katak, alterasaun ba Dekretu Lei ne’e sei lori ba Prezidente Repúblika promulga tiha lai molok implementa.

Vikeke, 10 Agostu 2021 – Xefe Suku Liaruka, postu-administrativu Ossú, munisípiu Vikeke, Filomeno Soares informa katak suku Liaruka ne’ebé kompostu hosi aldeia hamutuk lima ho populasaun hamutuk 1.923 to’o agora halerik hela ba liña elestrisidade no estrada.
“Ami-nia aldeia lima ne’e seidauk asesu ba liña eletrisidade no estrada. (Ida ne’e) difikulta ami no ami-nia oan sira, nakukun atu estuda la di’ak, no ami-nia movimentu hanesan ba merkadu ne’e labele tanba tempu udan estrada aat,” Xefe suku Liaruka informa ba jornalista Timor News ohin (10/8) via telefone.
Filomeno akresenta katak, durante ne’e populasaun sira iha suku refere sunu de’it mina-rai hodi fasilita sira atu hala’o atividade iha tempu kalan.
Kona-ba estrada, nia dehan katak, difikulta mós pesoál saúde sira atu halo viajen ba fatin ruma hodi atende pasiente.
Tanba ne’e, Xefe suku Filomeno husu ba Governu atu labele ko’alia polítika ba sira-nia an de’it, maibé presiza haree mós komunidade nia moris iha área rurál sira.
“Governante sira labele ko’alia polítika ba sira nian de’it. Haree mós povu ne’ebé mak iha área remota, tau-matan karik ba hotu-hotu la’os ba balu de’it,” dehan Filomeno.

Dili, 03 Agostu 2021 – Prezidente Komisaun Nasionál ba Eleisaun (sigla portugés, CNE) Alcino Barris afirma katak parte CNE preparadu ba eleisaun prezidensiál ne’ebé sei realiza iha fulan Marsu tinan 2022.
“Preparasaun la’o di’ak teb-tebes,” dehan Alcino Barris hafoin hasoru malu ho Prezidente Repúblika Francisco Guterres Lú Olo, ohin (03/8) iha Palásiu Prezidensiál, Dili.
Prezidente CNE ne’e akresenta katak eleisaun prezidensiál hodi hili Prezidente Repúblika Timor-Leste ba períodu tuir mai ne’e sei realiza duni iha fulan Marsu tinan oin.
“Eleisaun sei akontese duni iha Marsu,” nia dehan.
Enkuantu to’o oras ne’e kandidatu sira ne’ebé atu kompete iha eleisaun ne’e seidauk deklara ofisialmente hosi partidu ruma ka independente.

Likisá, 12 Agostu 2021 – Komandante Unidade Polísia Marítima (UPM) Superintendente Basílio de Jesus hamutuk ho membru UPM kontinua kontrola atividade ilegál ba movimentu transporte públiku sira iha tempu kalan iha aldeia Watuboro, postu-administrativu Maubara, munisípiu Likisá, hodi halo mós pasa revista ba sidadaun sira ne’ebé viola regra Estadu nian.
“Ita koloka membru UPM iha Watuboro hodi antesipa atividade ilegál sira ne'ebé lei bandu, ita kuntinua orienta membru sira iha postu hotu hodi reforsa halo patrullamentu hodi kontrola atividade ilegál hotu iha tasi no mós rai-maran," dehan Komandante Basilio, via telefone iha kinta (12/8) kalan.
Basilio esplika katak UPM iha tarjetu durante halo operasaun mak atu identifika atividade ilegál hotu-hotu iha rai-maran no mós tasi.
“Ita-nia tarjetu operasaun mak atividade ilegál sira hanesan infiltrasaun ilegál, negósiu ilegál, peska ilegál, droga, money laundry, tráfiku umanu no arma ilegál sira ne’e. Entaun aléin hosi ita halo patrullamentu iha tasi, halo mós rotasaun servisu iha rai-maran hodi kontrola sira ne’ebé tama ilegál mai hosi fronteira terestre”, nia afirma.
Komandante UPM mós dehan katak molok ne’e sira kaptura membru grupu arte-marsiál ida ne’ebé lori lista naran ho fotografia hosi membru grupu arte-marsiál hamutuk na’in-29, inklui halo mós falsifikasaun ba kartaun vasinasaun ne’ebé deskonfia atu ba tuir seremónia graduasaun sa’e sintu arte-marsiál iha Indonézia.

Dili, 18 Juñu 2021 – Primeiru-Ministru Taur Matan Ruak ohin (18/6) hasoru malu ho Prezidente Konsellu Administrasaun Eletrisidade Timor-Leste (EDTL) E.P., Paulo da Silva no Bee Timor-Leste (BTL) E.P., Carlos dos Reis, iha Faról, Dili, no husu ba parte rua atu implementa eletrifikasaun no sistema bee-moos iha illa Ataúru molok sai nu’udar munisípiu espesiál iha tinan oin.
“Sua Eselénsia husu planu ba illa Ataúru, ohin partilla ho Sua Exelénsia katak tina ida ne’e projetu eletrifikasaun ita sei promove halo iha suku tolu,” dehan Prezidente EDTL.
Enkuantu Prezidente BTL mós hateten, iha tinan ida ne’e BTL bele finaliza ona dezeñu sistema bee-moos ba Ataúru no hein katak bele lansa projetu konstrusaun hafoin tinan ne’e remata.

Dili, 18 Juñu 2021 – Primeiru-Ministru (PM) Taur Matan Ruak apela ba sidadaun hotu-hotu iha Timor-Leste atu partisipa iha prosesu kampaña vasina nasionál hodi salva ida-idak nia-an no atu bele fila hikas ba normalizasaun.
“Apela ba inan-aman no populasaun sira atu partisipa iha prosesu kampaña vasina nasionál tanba ida ne’e fó dalan para ita bele, primeiru salva ita, segundu ita avansa fali ba normalizasaun, situasaun normalizasaun nian no hodi ida ne’e bele ajuda ita rekupera ita-nia ekonomia,” dehan PM ohin (18/6) hafoin simu tiha vasina AstraZeneca doze daruak iha Faról, Dili.
PM Taur mós hato’o nia sentimentu kontente tanba nia dehan katak, iha semana ikus ne’e númeru partisipasaun iha vasina sa’e, nune’e Governu kontinua esforsa hodi tulun profisionál saúde sira ne’ebé determinadu iha servisu hodi salva ema nia vida.

Manufahi, 21 Juñu 2021 – Diretora Servisu Saúde Munisípiu Manufahi Florencia Corte-Reál informa ohin (21/6) iha Manufahi katak, traballadór iha Sentrál Elétrika Betanu, Manufahi, na’in neen (6) ona mak pozitivu Covi-19.
Diretora ne’e esplika, parte saúde deteta traballadór hirak ne’e liuhosi halo teste swab, nune’e oras ne’e pasiente Covid-19 hamutuk na’in-13 mak iha hela fatin izolamentu UNTL Polo Saúde Same.
Nia subliña katak, parte saúde mós kontinua halo teste swab ba komunidade sira iha aldeia Loro, suku Betanu, ne’ebé hela besik iha Sentrál Elétrika Betanu.

Dili, 21 Juñu 2021 – Sekretáriu Estadu ba Juventude no Desportu (SEJD) Abrão Saldanha apela ba foinsa’e sira atu simu vasina kontra Covid-19 hodi bele normaliza hikas atividade desportiva no sosiál sira iha Timor¬-Leste.
“Ha’u hakarak apela ba foinsa’e sira hotu iha Timor laran tomak ho konsiénsia tomak fó-an ba vasina atu nune’e bele proteje ita-nia an, ita bele fila hikas ba normalidade hodi halo atividade sira no animasaun iha ita-nia komunidade sira liuhosi atividadade desportu no atividade sosiál sira seluk ne’ebé ita joven sira hakarak,” SEJD hato’o apelu ne’e liuhosi vídiu-informativu ne’ebé divulga ohin (21/6).
Nia dehan katak ohin loron mundu uza vasina hodi kontra Covid-19, tanba ne’e foinsa’e sira iha papél importante tebes hodi partisipa iha luta kontra Covid-19.

Dili, 21 Juñu 2021 – Sekretaria Estadu ba Protesaun Sivíl (SEPS) liuhosi nia líder máximu Joaquim Gusmão hamutuk ho ekipa, iha segunda (21/6) ne’e, fahe apoiu umanitáriu ne’ebé hetan hosi Chatolic Relief Service (CRS) ba família afetadu inundasaun hamutuk 529 iha suku Bekora, Dili.
Totál númeru uma-kain afetadu 529 ne’e kompostu hosi aldeia ruma mak Klak-fuik hamutuk 198 no Kakeu-laran hamutuk 331.
Joaquim Amaral iha biban ne’e hateten katak sasán ne’ebé apoiu ne’e kompostu hosi ai-hán no la’os ai-hán. Nia mós husu ba família ne’ebé seidauk hetan apoiu atu bele halo reklamasaun iha suku hodi bele simu hikas.

Dili, 03 Agostu 2021 – Taxa ezekusaun reál Fundu Covid-19 to’o iha loron 27 fulan Jullu tinan 2021 atinje ona millaun $94,1 ka 33% hosi totál orsamentu retifikativu alokadu hamutuk millaun $287.6, enkuantu taxa ezekusaun atuál ne’ebé inklui kompromisu no obrigasaun sira atinji ona 39%, haktuir komunikadu imprensa ne’ebé Timor News asesu hosi Ministériu Finansa ohin (03/8).
“Taxa ezekusaun tuir klasifikasaun ekonómiku, aas liu mak iha kategoria Transferénsia Públika ne’ebé mak ezekuta ona millaun $31,2 ka 38% hosi orsamentu alokadu millaun $81,2. Tuir kedas ho Bens no Servisu ne’ebé mak ezekuta ona millaun $63,2 ka 33% hosi orsamentu alokadu millaun $194,5. Kapitál Menór ezekuta ona rihun $503,2 ka 14% hosi orsamentu alokadu millaun $3,7. Enkuantu Kapitál Dezenvolvimentu foin mak ezekuta de’it rihun $623 ka 8% hosi orsamentu alokadu millaun $8,1,” esplika iha komunikadu imprensa ne’e.
Ministériu Finansa ne’ebé oras ne’e lidera hosi Ministru Rui Gomes esplika, iha Maiu 2021 liubá Prezidente Repúblika Francisco Guterres Lú Olo promulga ona Lei OJE Retifikativu hafoin hetan apresiasaun no aprovasaun finál globál iha Parlamentu Nasionál, nune’e, lori mudansa iha dotasaun orsamentál lubuk ida inklui dotasaun Fundu Covid-19, ne’ebé ho montante inísiu millaun $31 hetan ona reforsu ho montante millaun $256.6 tanba ne’e ninia totál orsamentu finál hamutuk millaun $287,6.

Dili, 09 Agostu 2021 – Ministériu Saúde (MS) realiza reuniaun Komisaun Inter-Ministeriál, ohin (09/8) iha Kaikoli, Dili, no aprova ona planu sosa vasina kontra Covid-19 ho marka Pfizer hodi aplika ba labarik ho idade tinan 12 to’o 17 iha Timor-Leste.
“Reuniaun Komisaun Inter-Ministeriál ida ne’e ami aprova ona kona-ba implementasaun vasina Pfizer, ne’ebé ita-nia planu ne’e ba liu iha labarik ho idade 12 to’o 17, no sei konsentra liu ba iha munisipiu Díli, Ermera, Bobonaru no Kovalima,” Vise Ministru Saúde Bonifácio Mau Coli dos Reis informa hafoin remata reuniaun.
Bonifácio dehan, Governu nia planu mak atu sosa vasina Pfizer ne’e ho orsamentu Estadu nian no mós orsamentu millaun 6.1 ne’ebé prevé hosi Australian Government Department of Foreign Affairs and Trade atu bele sosa tán.
Nia dehan tán, Timor-Leste mós sei simu vasina Pfizer hosi Covax Fasility hamutuk doze 100.620.
Daudauk ne’e UNICEF iha Timor-Leste prepara ona ekipamentu korente malirin, nune’e wainhira vasina Pfizer ne’e to’o iha Setembru 2021, kondisaun sira prepara ona nune’e bele armajena.

Bobonaru, 13 Agostu 2021 – Polísia Nasionál Timor-Leste (PNTL) liuhosi Unidade Batallaun Orden Públika (BOP) hamutuk ho Kompañia Operasaun Espesiál (COE) kaptura tán membru grupu arte marsiál na’in-2 ho naran inisiál MPM no HFB husi Suai, sesta (13/08) iha área liña mean ne’ebé hakat ilegál iha fronteira terestre Indonézia nian mai teritóriu Timor-Leste.
“Foin daudauk iha oras tuku 19:00 kalan ne’e, membru Unidade Espesiál Polísia (UEP) hosi COE no BOP halo vizilánsia iha mota laran Malibaka, suku Tapo Memo, konsege kaptura tán membru na’in-2 hosi PSHT nian iha área fronteira ho naran inisiál MPM hosi Zumalai no HFB hosi Suai,” haktuir Komandante UEP Orlando Gomes, iha sexta (13/8) kalan, via telefone.
Orlando akresenta, joven mane na’in-2 ne’e hosi munisipiu Kovalima no sira tama ilegál ba Indonézia durante fulan tolu ona no ohin fila mai mak hetan kapturasaun iha liña mean fronteira nian.
Nia dehan tán katak, daudauk ne’e halo hela identifikasaun no sei entrega ba Komandu PNTL munisípiu Bobonaru atu halo prosesu investigasaun hodi  prosesa tuir lei ne’ebé vigora ona.

Bobonaru, 02 Agostu 2021 – Vise Ministru Interiór (MI) António Armindo husu ba komunidade sira iha suku Kova, postu-administrativu Balibó, munisípiu Bobonaru, atu informa ba parte seguransa liuliu Polísia Nasionál Timor-Leste (PNTL) wainhira hetan ema oin foun ruma iha sira-nia suku.
“Wainhira hetan ema oin foun ruma iha Suku laran, labele halo kontatu fiziku maibe tenke fo hatene ba Autoridade Seguransa nune’e bele hatene motivu ema foun sira ne’ebe hakarak infiltra tama no sai liña fronteira,” dehan Vise MI wainhira halo senbilizasaun kona-ba vasinasaun kontra Covid-19 iha segunda (02/8) ne’e iha suku refere.
Nia mós husu ba komunidade sira atu habelar informasaun refere ba inan-aman sira seluk hodi impede transmisaun Covid-19 hosi ema oin foun sira.
Enkuantu autoridade lokál iha suku Kova, Cipriano Noronha husu ba Governu atu kontinua halo sosializasaun nune’e komunidade sira bele prevene-an hosi Covid-19 tanba iha suku balu la asesu ba eletrisidade hodi hetan informasaun hosi mídia sira.

Dili, 22 Juñu 2021 – Kareta ida ho sapa matríkula 54945 TL monu ohin (22/6) iha ponte Abatu, Manufahi, no rezulta ema na’in-2 ho sexu mane tohar iha fatin no na’in-2 seluk hetan kanek kamaan.
Parte saúde halo kedas tratamentu ba vítima na’in-4 ne’e no informa katak na’in-2 ne’ebé tohar ne’e ida tohar iha ain no ida seluk tohar iha kabaas.
Pasiente na’in-2 ne’ebé tohar, parte médiku atu transfere ba ospitál referral Maubisi no Dili, maibé família pasiente hakarak lori ba halo tratamentu iha klínika tradisionál kaer ruin tohar.
Enkuantu kareta na’in Yosep Bona informa katak, kareta ne’e tula ema na’in-4 hodi halo viajen hosi Holarua, Same, atu ba tula rai-henek, maibé monu hela iha ponte Abatu, Holarua.

Dili, 14 Outubru 2021 – Seguransa PAX ne’ebé tau-matan ba hariis-fatin públiku iha Largu Lasidere, Dili, husu ba sidadaun sira atu labele ‘soe bee’ arbiru iha hariis-fatin públiku refere nia resintu ka ninin sira.
“Ami mak tau-matan hela ba hariis-fatin ida ne’e, ema sira vizitante sira mai iha ne’e mós araska, ita haree agora daudauk parte ninin-ninin sira ne’e mós ita haree ema soe bee arbiru, ami atu hirus mós labele tanba populasaun sira la komprende,” dehan Seguransa PAX Nelson da Silva ba jornalista Timor News ohin (14/10) iha Largu Lesidere, Dili.
Nia mós husu ba parte Governu atu kontrola kompañia sira ne’ebé responsabiliza hariis-fatin refere atu nune’e kontinua funsiona ho di’ak.

Dili, 22 Juñu 2021 – Ministru Defeza Filomeno Paixão informa katak prosesu rekrutamentu membru foun FALINTIL-Forsa Defeza Timor-Leste (F-FDTL) oras ne’e to’o ona iha faze teste psikosomátiku no psikofíziku.
Filomeno hato’o ida ne’e ohin (22/6) hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili, hodi akresenta katak kona-ba lojístika no rekursu umanu hodi atende prosesu rekrutamentu ne’e la’o ho di’ak maske hasoru difikuldade relasiona ho uniforme no falta ekipamentu balu iha inísiu, maibé nia dehan, kestaun sira ne’e balu hetan ona solusaun no sei rezolve hotu iha fulan Agostu tanba inklui ona iha orsamentu 2020 no 2021.
Filomeno dehan, kandidatu hamutuk na’in-2400 ne’e sei rekruta de’it na’in-600, nune’e nia espera katak prosesu rekrutamentu sei termina iha fulan ida ne’e nia laran.

Dili, 22 Juñu 2021 – Doutór Espesialista moras laran Eric Daniel esplika katak utiliza máskara dupla ka rua dala ida sei fó protesaun ideál liután ba ema hodi kontra variante virus corona sira ne’ebé oras ne’e kontinua espalla.
“Uza máskara médiku fornese protesaun pursentu 50-60 kontra risku espozisaun Covid-19. Sé aumenta tán máskara tesidu ida, protesaun sei aumenta óptimu liután no sei hamenus risku Covid-19 da’et pursentu 85,” esplika Doutór Eric, tuir CNN nia artigu ne’ebé divulga ohin (22/6).
Nia akresenta katak uza máskara dupla ne’e rekomenda tebes, liuliu iha momentu pandemia Covid-19 ne’ebé hamosu tán variante Delta iha mundu.

Dili 02 Agostu 2021 - Vise Ministru Administrasaun Estatál (MAE) Lino de Jesus Torrezão entrega foos rihun-ida-atus-ualu (1.800) ba komunidade sira iha postu-administrativu Railaku, Munisípiu Ermera, hodi bele apoia sira durante implementasaun konfinamentu domisiliáriu ka lockdown.
Iha Railaku, Lino Torrezão hateten, ne’e hanesan meiu ida hosi Ministériu Administrasaun Estatál ba preparasaun VIII Governu Konstitusionál nian ho intensaun atu komunidade sira iha munisípiu Ermera bele kumpri nafatin serka sanitária no estadu emerjénsia ne’ebé mak aplika tuir desizaun hosi Governu.
Lino de Jesus akresenta tán katak  totál foos ne’ebé fó hamutuk saka 1.800 ne’e atu garante povu iha munisípiu Ermera labele enfrenta menus ai-hán  durante aplikasaun serka sanitária no konfinamentu domisiliáriu, nune’e, karik komunidade sira menus ai-hán mak autoridade lokál sira bele uza hodi fahe ba komunidade sira ne’ebé presiza tebes.

Dili, 23 Juñu 2021 – Konsellu Ministru deside hodi propoin ba Prezidente Repúblika (PR) Francisco Guterres Lú Olo atu renova deklarasaun Estadu Emerjénsia (EE) ba dala-15 ba loron tolunulu tán.
Komunikadu imprensa ida ofisialmente divulga hosi parte Governu ohin (23/6) esplika katak, Konsellu Ministru foti desizaun refere hafoin rona tiha aprezentasaun hosi parte Sentru Integradu Jestaun Krize (SIJK) kona-ba situasaun epidemiolójika nasionál, ohin iha enkontru Konsellu Ministru nian ne’ebé hala’o iha Palásiu Governu, Dili.
“Governu propoin ba Señor Prezidente Repúblika katak, ho renovasaun Estadu Emerjénsia, atu permite suspensaun no restrisaun ba direitu no garantia fundamentál balu,” temi iha komunikadu imprensa ne’e.
Restrisaun no suspensaun ne’e atu evita no neutraliza risku propagasaun Covid-19 iha Timor-Leste. Enkuantu EE ba dala-14 ne’ebé oras ne’e vigora hela sei remata iha 01 Jullu 2021.

Manufahi, 15 Novembru 2021- Programa Nasionál Dezenvolvimentu Suku (PNDS), iha segunda (15/11) ne’e, hamutuk ho komunidade inaugura kanalizasaun bee-moos ne’ebé benefisia populasaun 434 iha aldeia Roin, suku Tutuluru, postu-administrativu Same, munisípiu Manufahi.
Iha inagurasaun ne’e, reprezentante Diretór PNDS Munisípiu Manufahi, Madelana Maria de Fátima Soares, hato’o agradesementu  ba ekipa servisu ne’ebé  kordena di'ak ho ekipa téknika PNDS hodi finaliza konstrusaun refere.
Iha fatin hanesan reprezentante Xefe Aldeia Roin, Joaquim da Silva mós agradese ba programa Governu nian liuhosi PNDS, hodi fasilita ona bee-moos ba komunidade sira.
Kanalizasaun refere hahú hosi tinan 2020 no finaliza iha 2021, ho montante orsamentu $26.500.00 resin ne’ebé benefisia uma-kain 44 ho totál populasaun 434.

Filipina, 23 Juñu 2021 – Prezidente Filipina Rodrigo Duterte ameasa atu hatama ema ne’ebé lakohi simu vasina kontra Covid-19 ba kadeia tanba oras ne’e Filipina hasoru hela pandemia Covid-19 ho situasaun piór liu iha Ázia, ho kazu liu millaun 1.3 no mate 23.000 resin, haktuir CNN International ohin (23/6).
“Imi hili vasina ka ha’u lori imi ba kadeia?,” dehan Rodrigo Duterte iha nia diskursu ida.
CNN haktuir, Duterte nia komentáriu ida ne’e kontradíz ho parte saúde sira ne’ebé dehan katak atu simu vasina ne’e voluntáriu de’it.
Prezidente Filipina ne’e hetan krítika tanba nia asaun forte sira hodi kontra transmisaun Covid-19, maibé nia kontinua mantéin nia polítika sira inklui la permite atu reativa eskola.

Dili, 24 Juñu 2021 – Eiz Líder Rezisténsia Kay Rala Xanana Gusmão ohin (24/6) hetan ona vasinasaun ho vasina Sinovac kontra Covid-19 doze dahuluk nian iha klínika Fatumeta, Dili.
Hafoin simu tiha vasina, Xanana Gusmão hato’o mensajen badak ida hodi husu ba ema hotu-hotu atu simu vasina hodi proteje-an no família.
“Pandemia Covid problema boot ida la’os de’it ba Estadu, la’os de’it ba pesoál saúde, maibé ba ita rasik ida-idak. Ne’e duni ha’u husu ba hotu-hotu hakbesik-an mai fatin ne’ebé bele hetan vasina, hakbesik-an mai ba tanba problema ne’e iha mundu milloens mak mate ka milloens mak moras hela […]. Iha Europa mós iha variante (Covid-19) oioin ne’e duni di’ak liu ita hotu-hotu simu para liberta tiha ita-nia an rasik no ita-nia família hosi perigu Covid-19 ne’e,” dehan Xanana iha nia mensajen refere.

Dili, 23 Juñu 2021 – Konsellu Ministru hala’o reuniaun ohin (23/6) iha Palásiu Governu, Dili, no aprova projetu Dekretu-Lei ida ne’ebé aprezenta hosi Ministru Finansa Rui Gomes kona-ba kriasaun kompensasaun ba eventualidade mate ka inkapasidade rezulta hosi inokulasaun ho vasina kontra Covid-19.
“Dekretu-Lei define katak iha kazu inkapasidade inferiór 30% provoka husi vasina kontra Covid-19 sei fó kompensasaun ida ho valór dólar amerikanu rihun ida, karik inkapasidade iha entre 30% no 70% sei atribui valór dólar amerikanu 2100 no iha kazu vasina provoka inkapasidade boot liu 70% sei atribui dólar amerikanu rihun 7. Iha kazu eventualidade mate rezulta hosi inokulasaun vasina nian sei atribui kompensasaun ida ho valór dólar amerikanu rihun sanulu,” esplika iha komunikadu ofisiál hosi parte Governu.
Iha komunikadu imprensa ofisiál ne’e esplika mós katak, “inisiativa lejislativa ne’e ho objetivu atu prevene situasaun ne’ebé ninia efeitu sekundáriu grave liu no atu prevé devida kompensasaun ba ema ne’ebé esperimenta efeitu sekundáriu hirak ne’e”.

Dili, 05 Agostu 2021: Primeiru-Ministru (PM) Taur Matan Ruak enkoraja populasaun iha munisípiu Ermera atu simu vasina kontra Covid-19 tanba númeru populasaun ne’ebé simu ona vasina iha munisípiu refere foin atinje 12% no ki’ik liu kompara ho munisípiu sira seluk dezde kampañia vasinasaun hahú hosi fulan Abríl liubá.
“Governu husu, no ha’u pesoalmente husu inan-aman sira tenke partisipa iha kampaña vasinasaun, tanba  Ermera munisípiu ida hetan vasina ki’ik liu, 12% de’it. Pur ezemplu hanesan Vikeke segundu lugár tuir Dili, entaun ha’u enkoraja sira dalan di’ak liu ita atu kombate moras ne’e mak simu vasina no ita sei iha vasina sufisiente para fó ba ita-nia sidadaun sira tanba ne’e ha’u enkoraja sira para simu vasina,” PM informa iha Palásiu Prezidensiál, Dili, iha kinta (05/8) ne’e, hafoin hasoru malu ho Prezidente Repúblika Francisco Guterres Lú Olo.
Kona-ba medida serka sanitária no konfinamentu domisiliáriu iha postu-administrativu rua munisípiu Ermera nian, Xefe Governu esplika, Governu toma hela atensaun ba situasaun ne’e, atu oinsá buka posibilidade, tanba Ermera hanesan munisípiu produtór kafé, nune’e, nia sujere katak dalan di’ak liu mak populasaun sira tenke simu vasina atu iha flexibilidade ba regra.

Dili, 04 Agostu 2021 – Konsellu Ministru hala’o sorumutuk ohin (04/8) iha Palásiu Governu, Dili, no aprova ona alterasaun dahuluk ba projetu Dekretu Governu nian ida ne’ebé aprezenta hosi Ministru Administrasaun Estatál (MAE) Miguel Pereira, ho objetivu atu aplika remunerasaun $1.600 ba Prezidente Autoridade (PA) Munisipál sira kada fulan hahú hosi Janeiru 2022.
Dekretu Governu nian ne’e la’os define de’it remunerasaun ba PA Munisipál, maibé define mós remunerasaun ho totál $1.300 ba Administradór Munisipál sira ne’ebé sei aplika mós iha tinan oin.
“Ho projetu Dekretu Governu ne’e, hahú hosi fulan Janeiru tinan 2022, Prezidente Autoridade Munisipál sira sei simu remunerasaun fulan-fulan dólar amerikanu 1.600 ($1.600) no Administradór Munisipál sira sei simu dólar amerikanu 1.300 ($1.300),” temi iha komunikadu imprensa ne’ebé Timor News asesu ohin.
Haktuir iha komunikadu imprensa katak, Governu aprova Diploma ida ne’e tanba atu adekua remunerasaun Prezidente Autoridade Munisipál no Administradór Munisipál sira ho responsabilidade ne’ebé boot katak dezempeñu kargu nian implika, hanesan reprezentante sira, ba nível munisipál, hosi Governu Sentrál, ne’ebé kaer responsabilidade sira ba servisu oioin sira ne’ebé fó hosi Governu ba sidadaun lokál sira.

Dili, 10 Agostu 2021 - Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo relata katak, Polísia Repúblika Indonezia (POLRI) kaptura sidadaun timoroan hamutuk na’in-113 ne’ebé kompostu hosi mane na’in-103 no feto na’in-8 iha Belu, provínsia Nusa Tenggara Timur (NTT), Indonesia.
Arnaldo de Araújo liuhosi konferénsia imprensa ne’ebé hala’o ohin (10/08) iha Kaikoli, Dili, informa katak sidadaun hirak ne’e POLRI kaptura iha loron hirak liubá wainhira sira hala’o hela atividade iha Indonézia, no oras ne’e iha hela POLRI nia liman, iha tempu badak sei deporta mai Timor-Leste.
“Ita hotu hein katak iha tempu badak POLRI  sei entrega sidadaun hirak ne’e liuhosi ita-nia Imigrasaun no liuhosi odamatan Batugadé nian. Hafoin ema sira ne’e lori mai ita-nia rain mak sei hala’o tuir regra ne’ebé mak vigora iha ita-nia rain. Automatikamente sira mós sei tama kuarentena loron 14 hafoin mak halo prosesu tuir mai,” Arnaldo de Araújo dehan.
Nia mós hato’o agradesimentu ba Governu Indonézia liuliu POLRI iha Belu, NTT, tanba esforsa maka’as ona hodi kaptura sidadaun hirak ne’ebé hakat liu tiha ona fronteira ho ilegál hodi ba Indonézia.

Dili, 24 Juñu 2021 – Komandante Jerál (KomJer) Polísia Nasionál Timor-Leste (PNTL) Komisáriu Polísia Faustino da Costa fó hanoin ba adeptus futeból sira katak ekipa favóritu lakon ka manán presiza rekoñese realidade hodi haree malu ho di’ak nafatin.
KomJer PNTL hato’o ida ne’e ohin (24/6) hafoin hasoru tiha malu ho Prezidente Repúblika iha Palásiu Prezidensiál, Dili, no wainhira nia esplika ba imprensa kona-ba kazu asidente fátal ne’ebé akontese horisehik (23/6) iha Kuluhun no Delta, Dili, relasiona ho kopa Euro 2020 tanba kestaun adeptus futeból sira-nia nasaun favóritu iha kopa refere ida manán no seluk lakon depois la satisfáz.
“Ita bele fans ba nasaun ida ne’e ou ida ne’ebá maibé realidade ita tenke hatene no rekoñese mós, labele dehan lakon ona ita haree maluk seluk la di’ak, ne’e nasaun seluk mak joga bola halo nusá mak ita halo ida ne’e ba ita-nia maluk sira,” dehan Faustino, haktuir informasaun ofisiál divulga hosi parte PNTL.

Europa, 25 Juñu 2021 – Sentru Europeu ba Prevensaun no Kontrolu Moras (ECDC) analiza no estima katak transmisaun variante Delta sei domina pursentu 90 (90%) hosi kazu Covid-19 iha Uniaun Europeia (UE) iha fulan Agostu 2021.
“Ami estima katak iha fín Agostu (variante Delta) sei sa’e to’o pursentu 90 hosi kazu Covid-19 hotu-hotu ne’ebé sirkula iha UE,” dehan Diretor ECDC Andrea Ammon, haktuir BBC ohin (25/6).
Tuir evidénsia sientífika ne’ebé iha, variante Delta infeta maka’as liu duke variante seluk ne’ebé sirkula hela. Tanba ne’e mak ECDC mós husu ba membru UE sira atu aselera vasinasaun.
Ammon konsidera katak importante tebes atu lansa vasina ho velosidade alta hodi impede diseminasaun variante no redúz nia impaktu ba saúde.
“Iha faze ida ne’e importante loos mak vasinasaun doze daruak fó ba indivíduo susetível sira atu hetan protesaun,” dehan Ammon.

Dili, 24 Juñu 2021 – Hafoin hala’o tiha diskusaun ho Embaixadór Brazíl iha Timor-Leste Mauricio de Assis kona-ba vasina kontra Covid-19 ho tipu AstraZeneca nia efisiénsia relasiona ho públiku nia preokupasaun, Ministra Saúde (MS) Odete Freitas Belo relata katak Brazíl iha espesiénsia implementasaun vasina AstraZeneca no ema millaun resin mak simu ona tipu vasina refere maibé laiha ema ida mak hetan problema ka efeitu kolaterál ruma hanesan koagulasaun-raan no seluk tán, no la identifika ida ne’e.
Odete relata ida ne’e hafoin remata tiha diskusaun iha enkontru entre parte rua ne’ebé hala’o ohin (24/6) iha Kaikoli, Dili. Tanba ne’e nia akresenta katak pozitivu tebes ho vasina ne’ebé mak populasaun Brazíl simu no agora iha nasaun refere kuaze kazu redúz barak.
Aléin hosi AstraZeneca, Brazíl mós implementa vasinasaun ho tipu vasina Sinovac no Pfizer.
Iha sorumutuk MS Odete ho Embaixadór Mauricio mós ko’alia kona-ba future kooperasaun liuliu iha area ba saúde nian, hanesan haree ba kapasitasaun ba pesoál saúde, bolus estudu no mós iha area kooperasaun liuliu iha estabelesimentu instituisaun saúde públiku iha Timor-Leste.

Europa, 06 Agostu 2021 – Barcelona anunsia ona katak jogadór ho nasionalidade Arjentina Lionel Messi ofisialmente sai ona hosi klubu futeból Barcelona ho razaun falla iha akordu kontratu foun tanba Barcelona hasoru hela problema finanseira, haktuir Sky Sport ohin (06/8).
“Maske klubu futeból Barcelona ho Lionel Messi atinje ona akordu no iha intensaun klaru hosi parte rua atu asina kontratu foun ohin, maibé ida ne’e la akontese tanba problema finanseira no estruturál (regulamentu Liga Española),” parte hosi klubu Barcelona deklara iha divulgasaun ofisiál ohin.
Enkuantu jogadór avansadu ne’e nia kontratu ho klubu Barcelona remata iha 30 Juñu 2021.
“Barcelona ho fuan hato’o obrigadu ba jogadór ne’e ba nia kontribuisaun, no dezeja buat hotu di’ak liután ba nia futuru profisionalizmu,” klubu akresenta.
Messi halo ona aparénsia ba Barcelona hamutuk dala-778 no prodúz golu hamutuk 672 ne’ebé ajuda asegura títulu liga 10, Champions Leagues 4 no troféu seluk tán dezde joga hamutuk ho Barcelona seniór.

Dili,13 Agostu 2021 - Governu liuhosi Ministru Defeza Filomeno da Paixão de Jesus hamutuk ho Embaixadór Austrália iha Timor Leste Peter Roberts, iha sesta (13/08) ne’e iha Fatuhada, Dili, asina ona akordu kona-ba infraestutura konstrusaun portu navál ne’ebé sei hala’o iha komponente navál Hera, postu-administrativu Kristu-Rei, munisípiu Dili.  Objetivu hosi akordu ne’e mak hodi hein ró patrulla Guardian-Class rua ne’ebé sei mai iha tinan 2023, nune’e bele kontrola hodi fó seguransa ba parte tasi nian, tanba ró refere presiza infraestutura apoiante.
Hafoin asina tiha akordu, Ministru Defeza hateten, ida ne’e nu’udar istória ne’ebé Timor-Leste marka ho Austrália kona-ba kooperasaun iha setór defeza nian.
“Ha’u agradese Governu Austrália ba komitmentu hodi kontinua suporta Timor-Leste kona-ba dezenvolvimentu iha setór defeza, modernizasaun no profisionalizmu,” dehan Ministru Defeza.
Iha fatin hanesan, Embaixadór Peter Roberts hateten, nia sente onra boot ida hodi asina akordu ida ne’e, atu fornese serteza administrativu no prosesuál ne’ebé Austrália no Timor-Leste konkorda ona.
Parte rua realiza asinatura akordu ne’e tanba tuir promesa ne’ebé halo ona iha loron 29 fulan Jullu tinan ne’e, hodi prepara ba ró Guardian-Class rua ne’ebé oferese hosi Governu Australia mai Timor-Leste.

Índia, 27 Juñu 2021 – Ema na’in-2.000 resin iha Índia sai nu’udar vítima tanba simu tiha vasina kontra Covid-19 falsu.Autoridade iha Mumbai, Índia, informa katak kuaze ema na’in-2000 iha Mumbai mak simu vasinasaun ho vasina falsu kontra Covid-19.
CNN kaktuir iha domingu (27/6) ne’e, “ema ho defisiénsia kuaze na’in-500 mak sai mós nu’udar vítima ba vasina falsu iha sidade Kalkutá, índia”.
Autoridade sira relata katak kaptura ona ema na’in-10 ne’ebé deskonfia envolve iha sirkulasaun vasina falsu ne’e, inklui doutór na’in-2 ne’ebé pratika iha ospitál privadu iha Mumbai.
Iha Índia agora aplika hela vasina kontra Covid-19 ne’ebé hetan ona lisensa hosi OMS mak hanesan Covishield, Covaxin no Sputnik V.
To’o oras ne’e kazu Covid-19 iha Índia millaun 30 resin ona, nune’e aas liu daruak iha mundu hafoin Estadus Unidus.

Ermera, 05 Agostu 2021 – Pasiente Covid-19 ho inisiál JDS ne’ebé izola-an iha kuarentena Sentru Saúde Gleno, hato’o nia preokupasaun ba Provedoria ba Direitu Umanu ho Justisa (sigla portugés, PDHJ) via telefone iha kinta (05/8) ne’e, relasiona ho kondisaun hosi fasilidade sira ne’ebé Estadu prepara iha kuarentena refere ne’ebé nia konsidera katak aumenta fali sofrimentu ba pasiente Covid-19 sira.
JDS hateten, iha Ermera espasu kuarentena limitadu tebes nune’e obrigatoriamente pasiente balu transfere tiha ba Dili. Iha kuarentena ne’ebé nia izola-an, fatin toba no fornesimentu bee ladún favorável.
Nia mós kestiona kona-ba kompañia fornesedór hahán ne’ebé dalaruma tarde lori hahán ba pasiente, no laiha bee-manas ba pasiente sira atu hemu.
Tanba ne’e, pasiente sira iha kuarentena refere sujere ba Estadu atu tau atensaun ba kondisaun sira kuarentena nian iha Ermera hodi atende pasiente ho lalais, di’ak no ordenadu hodi evita númeru kazu Covid-19 sa’e.

Dili, 25 Juñu 2021 – Sekretáriu Estadu ba Komunikasan Sosiál (SEKOMS) Merício Juvinal dos Reis Akara hateten katak órgaun komunikasaun sosiál ka mídia sira tenke divulga informasaun ne’ebé kredível duni kona-ba kampaña vasinasaun kontra Covid-19 hodi labele hamosu fali konfuzaun iha públiku.
Merício Akara hato’o ida ne’e ohin (25/6) iha Palásiu Governu, Dili, no nia afirma mós katak mídia iha papél importante tebes atu kontribui ba páz no kria situasaun hakmatek durante pademia Covid-19 liuhosi divulga informasaun kredível sira ba públiku.
Tanba ne’e Akara husu ba mídia sira iha Timor-Leste atu labele publika notísia ne’ebé ho tendénsia provokativu no halo propaganda tuir interese grupu nian hodi dezestabiliza fali situasaun, maibé tenke promove ‘Peace Journalism’ atu harii unidade nasionál iha luta kontra Covid-19 liuhosi kampaña vasinasaun.

Dili, 28 Juñu 2021 – Hafoin rona tiha rekomendasaun hosi Konsellu Superiór Defeza no Seguransa (KSDS) no Konsellu Estadu (KE) ohin (28/6) iha Palásiu Prezidensiál, Dili, Prezidente Repúblika (PR) Francisco Guterres Lú Olo deside katak sei haruka karta pedidu ida ba Parlamentu Nasionál (PN) hodi autoriza renovasaun Estadu Emerjénsia ba dala-15.
“Tarde liu aban dadeer-saan lori (Pedidu Autorizasaun) ba, maibé tenta posivel ohin atu lori ba Parlamentu Nasionál,” dehan Xefe Casa Civíl Francisco Maria de Vasconcelos hafoin enkontru entre órgaun konsultivu KSDS no KE ho PR remata.
Francisco Vasconcelos esplika, KSDS no KE rekomenda ba PR atu husu PN nia autorizasaun hodi deklara EE ba dala-15 tuir Governu nia pedidu, tanba liuliu tau konsiderasaun boot ba variante Delta ho Alfa Covid-19 ne’ebé tuir informasaun katak espalla ona to’o iha nasaun viziñu Indonézia.

Dili, 28 Juñu 2021 – Porta-vóz Komandu Jerál Polísia Nasionál Timor-Leste (PNTL) Superintendente Xefe Arnaldo de Araújo informa ohin (28/6) iha Kaikoli, Dili, katak kazu abuzu sexuál hosi aman inisiál MS ho idade tinan 37 ba oan-feto minoridade inisiál AJSM ho idade tinan 13 hodi rezulta inan inisiál QM ho idade tinan 33 ko’a sai tiha aman nia órgaun vitál, ne’ebé akontese iha loron 23 Juñu liubá iha suku Uma-Tolu, Lakluta, Vikeke, oras ne’e lori ona ba Ministériu Públiku (MP) hodi hein prosesu tuir mai.
Arnaldo haktuir kronolojia katak, hafoin vítima nia inan QM haree tiha nia la’en halo abuzu sexuál ba nia oan-feto AJSM, tanba ne’e inan QM planeia atu halo relasaun sexuál ho nia la’en MS nune’e inan QM prepara tudik ida hodi halo tentative omesídiu ba nia la’en hodi ko’a sai tiha la’en MS nia órgaun vitál.
Suspeitu MS oras ne’e daudauk hetan hela tratamentu iha HNGV, nune’e wainhira nia kondisaun di’ak ona mak sei submete ba prosesu investigasaun, no arguida QM ba tentative omesídiu oras ne’e kumpri hela prijaun preventive iha Bekora, Dili. Enkuantu vítima AJSM iha hela uma-mahon Vikeke.

Dili, 30 Juñu 2021 – Reprezentante Santa Sé iha Timor-Leste Monseñor  Marco Sprizzi ohin (30/6) transmite mensajen Santu Papa Francisco nian ba Prezidente Repúblika Francisco Guterres Lú Olo katak Santu Papa hateten Nia iha intensaun atu vizita Timor-Leste.
Marco Sprizzi hasoru malu ona ho Santu Papa iha Vatikanu iha 02 Juñu liubá, no simu konfirmasaun katak Santu Papa iha intensaun atu vizita Timor-Leste.
“Santu Padre ba dala tolu hateten mai ha’u, repetidu, ha’u sei ba, ha’u sei ba, ha’u sei ba Timor-Leste,” Reprezentante Santa Sé dehan ohin iha Palásiu Prezidensiál, Dili, hafoin hasoru tiha Prezidente Repúblika.
Enkuantu atu realiza vizita refere depende ba evolusaun pandemia Covid-19,tanba ne’e Santu Papa enkoraja ema hotu-hotu atu simu vasina hodi hetan protesaun.

RAEOA, 05 Agostu 2021 – Governu liuhosi Ministru Administrasaun Estatál (MAE) Miguel Pereira de Carvalho ho nia ekipa halo vizita ba RAEOA, iha kinta (05/8) ne’e, hodi lansa fatuk dahuluk ba Uma Kbiit-Laek (UKL) iha suku Cunha, postu-administrativu Pante Makasar, RAEOA.
“Lansamentu ne’e nu’udar programa uma kbiit-laek ida hosi tolu-nulu-resin-neen (36) ba dahuluk iha RAEOA. Iha 2021 ka tinan ne’e sei harii uma kbiit-laek hamutuk rihun-ida-atus-rua-limanulu-resin-haat (1.254) iha teritóriu Timór laran tomak inkluiOekusi”, haktuir divulgasaun ofisiál hosi Ministériu Administrasaun Estatál.
Iha loron ne’ebé hanesan, Ministru Miguel halo mós inaugurasaun ba bee-moos ba komunidade sira iha suku Lalisuk ne’ebé mak hahú instala iha Janeiru tinan ida ne’e hodi benefisia komunidade sira iha suku refere.

Kovalima, 10 Agostu 2021 – Polísia Nasionál Timor-Leste (PNTL) liuhosi eskuadra postu Zumalai, kaptura tán membru arte-marsiál Persaudaraan Setia Hati Terate  (PSHT) na’in ida ho naran inisiál NdC ohin dadeer (10/08) iha área Lepo Aisalegu, Kovalima, ne’ebé tama ilegál hosi Atambua Indonézia mai teritóriu Timor-Leste.
Enkuantu, iha munisípiu Bobonaru iha dadeer oras tuku 10:11 ne’e, ekipa saúde lori tán sidadaun na’in rua ne’ebé hela iha aldeia Rokon, kuku Odomau, Bobonaru, tanba fasilita membru PSHT na’in lima hosi munisípiu Likisá ba tuir ‘Pengesahan’ iha Atambua, NTT.
Sidadaun fasilitadór na’in rua ne’e hetan kapturasaun hosi UPF iha área Memo iha loron segunda (09/8) oras besik tuku 20:00 kalan.
Relasiona ho kapturasaun ba sidadaun ho inisíal NdC ne’e, Komandante Polísia Kovalima António de Sá informa katak, “hetan mós atributu farda PSHT nian hanesan kalsa rua, faru ida no sabuk (duplikat) mutin rua”.
Oras ne’e PNTL detéin hela sira iha sela detensaun eskuadra Zumalai hodi submete investigasaun tuir lei ne’ebé vigora.

Túrkia, 13 Agostu 2021 – Akontese udan boot iha norueste Túrkia no hamosu inundasaun boot iha kinta ( 12/8) ne’e hodi hamate ema na’in-17, haktuir CNN nia divulgasaun ohin (13/08).
Inundasaun ne’e harahun área florestál éktare rihun ba rihun, no estraga mós infraestrutura sira hanesan estrada, ponte, enerjia eletrisidade, no seluk tán.
“Vítima sira ne’e  na’in-15 mate iha provínsia Kastamonu no na’in-2 mate iha Sinop, daudauk ne’e autoridade sira nafatin buka no halo operasaun,” CNN informa.
Populasaun liu 1.400 mak evakua ona hosi área sira ne’ebé afetadu no balu hetan tulun ho elikópteru no ró sira, no ema besik na’in-740 mak daudauk ne’e refujia hela iha dormitóriu estudante sira nian.
Prezidente Túrkia Tayyip Erdogan hateten, ida ne’e nu’udar dezastre naturál ne’ebé aat liu iha istória Túrkia nian.
Molok inundasaun akontese, iha semana rua ikus ne’e Túrkia oan sira no turista rihun ba rihun mak evakua tiha ona tanba akontese uluk inséndiu florestál ne’ebé da’et maka’as iha rejiaun tasi kosteira Egeu no Mediteráneu.

Bobonaru, 04 Agostu 2021 – Estudante hamutuk na’in-178 hosi primeiro to’o nono ano iha Ensinu Báziku Sentrál (sigla portugés EBC) Nunutana, suku Raifun, postu-administrativu Maliana, munisípiu Bobonaru, aguenta ho sala aula tolu de’it durante hala’o sira-nia prosesu aprendizajen, haktuir informasaun ne’ebé Adjuntu EBC Nunutana Baltazar Soares Barros hato’o ba jornalista Timor News ohin (04/8) via telefone.
Tanba ne’e, Baltazar dehan katak obrigatoriamente tenke fahe oráriu ba parte dadeer no loro-kraik ba estudante sira. Nia akresenta, eskritóriu profesór sira nian mós kloot tebes nune’e la sufisiente atu profesór sira hotu-hotu tama no túr iha laran.
“Ami-nia difikuldade ba ami-nia eskola ne’e, ida kona-ba edifísiu tanba ami-nia alunu kompostu hosi primeiro ano to’o nono ano aguenta ho sala tolu de’it. Ida fali kona-ba ami-nia eskritóriu, ami-nia eskritóriu ne’e, kantor eskola nian aguenta ho sala kloot oan ida, sasán butuk, mestre sira tama hotu ba laran mós la di’ak, túr fatin la to’o,” dehan Baltazar.
Enkuantu EBC Nunutana iha Profesór permanente hamutuk na’in-12, kontratadu na’in-7 no reklamadu na’in-4.
Aléin hosi ne’e, Baltazar relata tán katak eskola refere mós hasoru problema bee-moos ne’ebé importante tebes ba estudante sira-nia saúde.

Dili, 05 Jullu 2021 – Sekretáriu Estadu ba Komunikasaun Sosiál (SEKOMS) Merício Juvinal dos Reis Akara informa ohin (05/7) iha Parlamentu Nasionál (PN) katak, oras ne’e seidauk deteta variante Delta hosi Covid-19 iha Timor-leste, tanba ne’e informasaun ne’ebé espalla hosi mídia balu katak variante Delta tama iha Timor-Leste ne’e la loos.
Akara akresenta, “atu identifika variante foun hosi Covid-19 tenke liuhosi Genome Sequence Test ne’ebé normalmente haruka ba Melbourne, Austrália, no presiza lori tempu semana tolu atu identifika loloos ezisténsia hosi variante foun ne’e”.
Nia afirma tán katak informasaun loos no ofisiál relasiona ho Covid-19 ne’e sei mai hosi Ministériu Saúde no Sentru Integradu Jestaun Krize (SIJK), tanba ne’e mídia sira tenke halo konfirmasaun no tenke iha pensamentu krítika molok publika informasaun ne’ebé iha tendénsia provokativu hodi halo pániku komunidade.

Manufahi, 05 Jullu 2021 – Konstrusaun uma kbiit-laek hamutuk 46 iha munisípiu Manufahi oras ne’e balu atinje ona pursentu 50 (50%), tuir informasaun ne’ebé Diretór Programa Nasionál ba Dezenvolvimentu Suku (PNDS) Manufahi Luis Marçal Tavares hato’o ohin (05/7) iha Manufahi.
Uma kbiit-laek 46 ne’e harii iha suku 29 iha postu-administrativu 4 mak hanesan Same, Alas, Fatuberliu no Turiskai.
Luis Marçal esplika, hosi totál refere uma hamutuk 15 iha Alas mak nia progresu konstrusaun atinje ona 50%, balu iha hela inísiu prosesu konstrusaun.
Diretór PNDS Manufahi ne’e dehan, konstrusaun uma kbiit-laek 46 ne’e iha tipu rua maibé ninia orsamentu ba konstrusaun hanesan, katak kada uma ho montante osan $17.000.00.

Bobonaru, 07 Agostu 2021 – Komandante Unidade Espesiál Polísia (UEP) Superintendente Xefe Polísia Orlando Gomes informa katak membru Unidade Patrullamentu Fronteira (UPF) na’in ida hamutuk ho sidadaun Indonézia na’in ida fasilita joven timoroan na’in-11 hodi hakat liu fronteira ho ilegál atu ba sa’e sintu arte-marsiál iha Indonézia.
Komandante UEP ne’e haktuir katak  Polísia Nasionál Timor-Leste (PNTL) liuhosi Unidade Batallaun Orden Públika (BOP) no Kompañia Operasaun Espesiál (sigla portugés, COE) kaptura sira ohin (07/8) tuku 03:00 madrugada iha suku Saburai.
“Ohin tuku tolu dadeer-saan madrugada ita-nia membru UEP ne’ebé lidera hosi Kompadante BOP rasin Inspetór Rosalino dos Santos no Komandate ekipa COE Inspetór Asistente Júlio Bosco halo operasaun konjunta hodi kaptura tán joven na’in-11 iha suku Saburai, postu-administrativu Maliana, munisípiu Bobonaru, inklui sidadaun Indonézia ida ho naran inisiál AM no membru UPF nian ida ne’ebé mai hasoru sira hodi fasilita tama ilegalmente ba Indonézia hodi sa’e sabuk,” Orlando Gomes informa ohin via telefone.
Nia akresenta katak joven hirak ne’e hakat ho ilegál nune’e hafoin tama tiha kuarentena, sei halo investigasaun ba sira no entrega mós ba Ministériu Públiku hodi prosesa tuir lei.

Dili, 04 Agostu 2021 – Konsellu Ministru hala’o sorumutuk ohin (04/8) iha Palásiu Governu, Dili, no deside aprova projetu Rezolusaun Governu nian ida hodi impoin tán Serka Sanitária iha área sira ne’ebé abranje hosi suku Naimeko, iha postu-administrativu Pante Makasar no hosi suku Bobometo, iha postu-administrativu Oesilu, RAEOA, hahú hosi oras 00:00 loron 5 Agostu 2021 to’o oras 23:59 loron 18 Agostu 2021, tuir komunikadu imprensa ofisiál ne’ebé Timor News asesu ohin.
“Nune’e, bandu sirkulasaun ema sira-nian entre suku sira ne’ebé temi no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian,” Governu akresenta iha komunikadu imprensa ne’e.
Proibisaun ne’e la inklui ema ne’ebé simu ona vasina kontra Covid-19 dala rua no labarik sira ho idade tinan 6 ba kraik.

Dili, 18 Outubru 2021 – Ministru Defeza Filomeno da Paixão de Jesus, informa katak Governu planeia atu halo rekrutamentu ba membru FALINTIL Forsa Defeza Timor-Leste (F-FDTL) no Polísia Nasionál Timor-Leste (PNTL) hamutuk dala ida de’it ka ‘rekrutamentu konjuntu’.
Ministru Defeza informa asuntu ne’e hafoin hasoru malu ho Primeiru-Ministru Taur Matan Ruak, ohin (18/10) iha Faról, Dili, no esplika katak ho rekrutamentu konjuntu refere, membru foun sira bele hamutuk durante fulan ida ka rua hodi aprende valór prinsípiu komún depois mak koloka fali ba iha espesialidade.
“Iha tempu balu ne’ebé sira hamutuk bele koñese malu di’ak hodi aprende iha disiplina komún. Tinan oin rekrutamentu tenke akontese dala ida de’it nune’e sai hosi ne’ebá mak ita fahe fali balu ba Polísia no balu nafatin iha F-FDTL, nune’e disiplina ba parte rua ne’e hanesan,” Ministru informa.
Nia akresenta katak, rekrutamentu konjuntu ne’e sei akontese iha 2022 maibé konseitu hirak ne’e sei haree hela, no sei aprezenta ikus ba Konsellu Ministru iha fulan Outubru nia rohan.

Dili, 06 Agostu 2021 – Ministériu Transporte no Komunikasaun (MTK) liuhosi Diresaun Nasionál Meteorolojia no Jeofízika (sigla portugés, DNMG) apela ba populasaun sira iha teritóriu nasionál atu tau atensaun ba ‘anin ho velosidade maka’as’ ka ‘rajadas anin’ ne’ebé mak bele akontese derepente entre loron 06-07 Agostu 2021 tuir DNMG nia previzaun.
DMNG mós informa katak, “eventuál refere akontese tanba influensia hosi pozisaun sistema alta presaun ne’ebé mak lokaliza iha rejiaun Austrália, nune’e influensia padraun anin hosi Monsaun Ázia-Austrália, alein hosi iha deferensa presaun entre rejiaun Austrália ho Ázia”.
Tanba ne’e, DNMG husu ba populasaun sira ne’ebé hala’o viajen ba munisípiu atu tau atensaun ba rajadas anin forte, hodi hadook-an hosi fatin risku sira, nune’e evita dezastre.
Parte DNMG mós husu ba populasaun iha teritóriu nasionál atu evita sunu rai arbiru, tanba bele kauza inséndiu ne’ebé bele mosu hosi anin-boot, inklui ba viajante no peskadór sira ne’ebé halo viajen ka hala’o atividade ho Ró atu tau atensaun ba onda tanba akompaña ho rajada anin.

Dili, 06 Jullu 2021 – Reitór Universidade Nasionál Timor Lorosa’e (UNTL) João Soares Martins hateten katak atu reativa aula prezensiál sei haree komunidade akadémika sira simu hotu lai vasina, no la’os ida ne’e de’it maibé sei hein mós despaxu hosi Governu liuliu hosi Ministériu Ensinu Superiór, Siénsia no Kultura (MESSK).
“Reativasaun aula (prezensiál) sei haree estudante, dosente, no funsionáriu sira vasina hotu lai, no mós despaxu hosi Ministériu Ensinu Superiór, Siénsia no Kultura (MESSK) atu reativa, tanba ita iha hela Serka Sanitária no Estadu Emerjénsia,” dehan Reitór João iha tersa (06/7) ne’e iha kampus UNTL Kaikoli, Dili.
Nia mós espera katak númeru vasinasaun sívita akadémika UNTL nian aumenta, nune’e mós dezeja atu Timor-Leste bele livre hosi pandemia Covid-19 ho nia variante seluk atu bele reativa aula prezensiál.

Dili, 07 Jullu 2021 – Grupu deskoñesidu oho nasaun Haiti nia Prezidente Jovenel Moise iha nia uma privadu iha tersa (06/7) kalan, haktuir nytimes ohin (07/7).
Jovenel Moise nia mate ne’e deklara direita hosi Primeiru-Ministru Haiti, Claude Joseph, liuhosi komunikadu imprensa iha kuarta (07/7) dadeer oras Haiti.
Nytimes haktuir katak iha komunikadu ne’e Joseph hateten Prezidente Jovenel Moise mate tanba hetan tiru hosi grupu deskoñesidu ne’ebé halo atake ba nia uma privadu.
Primeiru-Ministru Joseph la identifika klaru liu kona-ba autór kriminozu sira. Maibé, nia dehan katak grupu ne’e ko’alia lian Española.
Iha atake ne’e Moise nia feen Martine Marie Etienne konsege hetan salvasaun maske iha kanek balu kauza hosi tiru, no oras ne’e parte kompetente halo hela investigasaun ba insidente refere.
Haiti nu’udar nasaun ida iha kontinente Amérika Norte ne’ebé hamriik ho sistema semi-prezidensiál hanesan Timor-Leste.

ONG lokál sira, no reprezentante governu sira hosi MEJD no MSSI partisipa ona treinamentu loron tolu iha semana kotuk hodi hasa’e sira-nia koñesimentu kona-ba monitorizasaun no avaliasaun efetivu. Hosi análize kontestu, harii lójiku kona-ba programa nia objetivus no rezultadus no responde ba jéneru no defisiénsia, partisipante sira iha kursu ne’e aprende ona oinsá atu klarifika programa nia rezultadus no estratéjia no dezenvolve Planu Monitorizasaun, Avaliasaun Relatóriu Aprendizajen no Adaptasaun ba programa. Sira-nia koñesimentu no kapasidade avaliasaun foun ne’e sei tulun hametin dezenvolvimentu efetividade programa iha rai laran tomak. Finansia hosi Australian Aid, treinamentu ne’e presta hosi péritu M&A sira hosi M&E House no Partnership for Human Development.

Dili, 08 Jullu 2021 – Vasina AstraZeneca hamutuk doze 40.000 resin hosi Austrália to’o tán iha Timor-Leste ohin (08/7) ne’ebé lori hosi aviaun airnorth, atu apoia Ministériu Saúde Timor-Leste hodi kontinua halo kampaña imunizasaun kontra Covid-19.
Iha divulgasaun ofisiál ohin (08/7), Embaixada Austrália informa, “Austrália komprometidu hodi fornese ba Timor-Leste ho doze vasina Covid-19 natoon ne’ebé seguru hodi kobre pursentu 80 ba populasaun ne’ebé mak la kobre hosi Covax”.
Iha semana kotuk Austrália haruka mós vasina hamutuk doze 65.000 no molok ne’e haruka tiha ona balu, nune’e to’o agora vasina AstraZeneca ne’ebé apoia hosi Austrália ba Timor-Leste hamutuk doze 175.000 ona.
“Hamutuk ita proteje moris no foka ba vid aka moris agrikultór nian no servisu hodi hasoru virus terível ne’e”, tenik hosi Embaixada Austrália.

Dili, 04 Agostu 2021 – Diretór Aliansa Nasionál Kontrolu Tabaku Timor-Leste (sigla portugés, ANCT-TL) Sancho Fernandes hateten katak hasa’e taxa ba tabaku importante tebes atu labele fó oportunidade ba minoridade sira hodi konsumu tabaku.
“Labele fó oportunidade ba minoridade sira atu konsumu tabaku. Ida ne’e mós sei kombate moras la hada’et sira ne’ebé kauza hosi fuma,” Diretór ANCT-TL akresenta wainhira hato’o nia pensamentu iha semináriu ida ne’ebé realiza iha kuarta (04/8) ne’e iha Otél JL Vila, Dili, no organiza hosi ANCT-TL rasik hamutuk ho organizasaun rua seluk tán.
Iha fatin hanesan, Diretór Jerál Autoridade Aduaneira José Abilio nu’udar Oradór ida iha semináriu ne’e hateten, la’os de’it fumadór sira mak sei hetan moras la hada’et, maibé ema ne’ebé horon sigaru suar mós bele afetadu.
“Aléin hosi ne’e, iha parte ida, hasa’e taxa tabaku kontribui mós ba Orsamentu Jerál Estadu,” nia dehan tán.

Dili, 07 Jullu 2021 – Estudante hosi Universidade Nasionál Timor Lorosa’e (UNTL) husu atu Governu kumpri sedu nia promesa atu fahe subsídiu pulsa $10 hodi fasilita estudante sira atu partisipa iha aula online durante implementasaun Serka Sanitária relasiona ho pandemia Covid-19.
“Pesoál mai ha’u, ha’u kontente wainhira ha’u nia osan iha atu sosa pulsa hodi tuir aula online, maibé kuitadu osan laiha pasénsia la tuir ona eskola online. […] Ha’u hakarak sujere ba Governu kona-ba pulsa ka internet gratuita ne’ebé sira mensiona tiha ona ba públiku no liuliu kona-ba ami estudante rona hotu ona, maibé na realidade hatudu katak to’o agora seidauk ida. […] Husu dala ida tán ba Governu di’ak liu aplika sedu tiha buat ne’ebé mak ita-boot sira promote ka ko’alia ona,” dehan Agostinho Ximenes da Cruz nu’udar estudante hosi Komunikasaun Sosiál, UNTL, ba Timor News ohin (07/7) via telefone.
Agostinho akresenta katak nia lakon ona matéria barak durante aplikasaun aula online tanba problema pulsa no rede internet la’o la di’ak.
Enkuantu Governu nia polítika atu fahe subsídiu pulsa ba estudante ne’e ho totál $10 ba kada estudante universitáriu, no sei selu mós propinas estudante nian ho limite máximu $150.

Dili, 07 Jullu 2021 – Rúsia nia aviaun ida monu iha tersa (6/7) ne’e iha Kamchatka, Rúsia, no ema hamutuk na’in-28 iha laran mate hotu, tuir CNN informa ohin (07/7).
Autoridade sira iha Rúsia informa katak, "aviaun Antonov An-26 ne’e monu tanba soke tiha peñasku wainhira atu landing iha Palana hafoin semo hosi Petropavlovsk. Ekipa resgate to’o iha fatin akontesimentu maibé laiha pasajeiru ida mak hetan salvasaun".
CNN haktuir, aviaun refere utiliza tiha ona dezde tinan 1982, no deskonfia mós katak situasaun klimátika ka kalohan taka metin wainhira atu landing nune’e limita view distance hodi soke tiha peñasku.

Dili, 08 Jullu 2021 – Núnsiu Apostóliku Munseñor Marco Sprizzi agradese ba estrutura tomak Ministériu Interiór (MI) nian tanba konkorda hodi fó vistu ho longu prazu ba misionáriu sira hosi Santa Sé ne’ebé hala’o sira-nia misaun ba Igreja Katólika iha Timor-Leste.
Munseñor Marco Sprizzi hato’o agradesimentu ne’e wainhira ho Vigáriu Leandro Maria Alves no Diretór Jerál Servisu Migrasaun Superintendente Luis Soares Barreto hasoru malu ho Vise Ministru Interiór Antonio Armindo ohin (08/7) iha Dili, hodi ko’alia kona-ba akordu ba vistu refere no mudansa Lei Migrasaun nian.
“Ami hakarak agradese ba Vise Ministru Interiór ho estrutura tomak ne’ebé konsidera ami-nia akordu ne’ebé konkorda fó vistu ho longu prazu ba misionáriu sira atu bele hela iha Timór hodi hala’o servisu Misionáriu nian hodi tulun kreda no sarani timoroan hotu iha nasaun Timor-Leste,” dehan Marco Sprizzi hafoin remata enkontru.
Nia mós aproveita okaziaun ida ne’e hodi hato’o kumprimentus hosi Papa Francisco ba sarani sira iha Timor-Leste.

Dili, 09 Agostu 2021 – Ministra Saúde Odete Maria Freitas Belo husu kordenasaun no apoiu hosi multi-setorál no doadór sira atu hamutuk hodi elimina korente moras Tuberkuloze (TB) iha Timor-Leste iha tinan lima oin mai.
“Ha’u fiar katak kordenasaun multi-setorál ho doadór sira hanesan Organizasaun Mundiál ba Saúde (OMS) iha Timor-Leste, Global Fund no parseiru implementadór sira hanesan Japan International Cooperation Agency (JICA), Korea International Cooperation Agency (KOICA), IOM no selu-seluk tán. Hamutuk estabelese Task Force Nasionál ida ba tinan lima (5) sei aselera lalais no hakotu moras TB iha tinan 5 oin mai. Komitmentu servisu parseria, kooperasaun tékniku, polítika sustentabilidade no komitmentu iha fundu apoiu presiza tebes iha ámbitu hakotu moras TB iha Timor-Leste,” MS akresenta wainhira partisipa iha Advokasia Programa Nasionál TB ho lansa mós aplikasaun mobile ho naran ‘PREVENT TB’ iha segunda (09/8) ne’e iha otél Novo Turismo, Dili.
Ministra Odete subliña katak, Timor-Leste nu’udar nasaun foinsa’e ida ne’ebé ho populasaun hamutuk millaun 1.3 resin de’it, maibé relata kazu TB 18 kada loron, no ida ne’e hanesan taxa insidénsia aas daruak iha rejiaun Sudeste Aziátiku.

Dili, 08 Jullu 2021 – Governu sei haree atu taka fronteira terestre entre Timor-Leste ho Indonézia hodi evita Covid-19 variante Delta tama iha Timor-Leste, tuir informasaun ne’ebé Primeiru-Ministru Taur Matan Ruak hato’o ohin (08/7) iha Palásiu Prezidensiál, Dili, hafoin remata enkontru ho Prezidente Repúblika Francisco Guterres Lú Olo.
“Ami sei haree naturalmente medida sira, tanba própriu Indonézia rasik mós lockdown Jakarta, Bali, NTT lockdown hotu, naturalmente pelo faktu sira lockdown ne’e di’ak ba ita, no ita tempu badak, ita mós sei haree para halo nusá mak taka fronteira ne’e,” dehan Taur.

Díli, 6 Agostu 2021 – Governu liuhosi Ministru Finansa Rui Augusto Gomes, reprezenta Estadu Timor-Leste hamutuk ho Diretór Misaun Sunil Mitra reprezenta Banku Dezenvolvimentu Aziátiku (sigla inglés, ADB) iha Timor-Leste, ohin (06/08), asina ona akordu Kontribuisaun Finanseira ba dahuluk iha área Bee no Saneamentu ho montante millaun $50 hodi uza atu konstrui infraestrutura Bee no Saneamentu iha sidade Lospalos, Same no Vikeke.
“Kompozisaun finanseira (millaun $50)  ne’e rasik kompostu hosi Empréstimu ho montante millaun $47 no Grant millaun $3. Aléin hosi ne’e, Estadu Timor-Leste mós sei kontribui ho montante millaun $12,5,” haktuir komunikandu imprensa  ne’ebé Timor news hetan hosi Ministériu Finansa.
Komunikadu imprensa ne’e esplika tán katak, kontribuisaun finanseira ho montante totál millaun $62,5 ne’ebé inklui mós Estadu Timor-Leste nia kontribuisaun,  sei aloka ba Projetu Fornesimentu Bee no Saneamentu iha sidade Lospalos, Same no Vikeke ne’ebé sei benefisia populasaun hamutuk 62.000. Projetu ne’e rasik ho durasaun tinan ualu  no sei remata iha fulan Setembru tinan 2028.
Ministru Rui mós bolu atensaun ba liña ministériál relevante sira, ajénsia implementadór no autoridade lokál sira atu mellora sira-nia prestasaun servisu iha nível baze hodi garante katak asisténsia no investimentu ida ne’e ezekuta tuir tempu bazeia ba termu referénsia ne’ebé prevé ona iha akordu, hodi ikus mai bele lori impaktu signifikativu no mudansa pozitivu ba iha timoroan sira-nia moris.

Manufahi, 04 Agostu 2021 – Fundasaun Daraileman hamutuk ho autoridade munisípiu Manufahi ofisialmente loke ona Eskola Sekundária Téknika Vokasionál (ESTV) ho naran São João Maria Vianney (SJMV), iha kuarta (04/8) ne’e iha Manufahi.
Iha serimónia abertura ne’e, Diretór Ezekutivu ESTV-SJMV Handrianus da Costa hateten iha diskursu katak, “sei loke departamentu 7 iha ESTV ne’e mak hanesan, Automóvel, Eletrisidade, Konstrusaun Sivíl, Informátika, Eletrónika, Multimedia no Kusteira ba alunu sira ne’ebé remata ona iha ensinu báziku sira, maibé sei hahú uluk ho departamentu 3 mak Eletrisidade, Konstrusaun Sivíl no Informátika”.
Prezidente Fundasaun Daraileman João Noronha relata katak, ESTV ne’e nia prosesu aprendizajen durante tinan 4 nia laran provizoriamente sei uza eiz eskola pré-sekundária são Miguel Arcanjo Babulo, hodi hein uma eskola ESTV-SJMV ne’ebé daudauk ne’e nia prosesu konstrusaun la’o hela iha bubur-laran besik área jardín Dom Boaventura, Manufahi.
Iha fatin hanesan, Diretór Edukasaun Manufahi Trinito Sarmento hateten, ezisténsia hosi eskola foun refere hanesan orgullu boot ida ba populasaun iha Manufahi.
Nune’e mós Konselleiru Fundasaun Daraileman Paulo Remedios hateten, eskola ne’e nia ezisténsia importante hodi redúz família nia despeza no bele akumula timoroan sira hosi munisípiu seluk atu hetan kursu téknika iha Manufahi.

Dili, 07 Jullu 2021 – Xefe Estadu Maiór Jenerál FALINTIL-Forsa Defeza Timor-Leste (F-FDTL), Tenente Jenerál Lere Anan Timur hateten katak Estadu sei hadi’a kondisaun servisu ba membru F-FDTL no Polísia Nasionál Timor-Leste (PNTL) ne’ebé oras ne’e hala’o knaar iha area fronteira terestre.
Lere esplika asuntu ida ne’e hafoin remata enkontru ho Prezidente Repúblika Francisco Guterres Lú Olo ohin (07/7) iha Palásiu Prezidensiál, Dili, hodi akresenta katak sei realiza hanoin ida ne’e tanba “relasiona ho aumenta númeru membru forsa hosi parte F-FDTL no PNTL iha area refere hodi hala’o seguransa liuliu atu evita sirkulasaun ema nian liuhosi dalan ilegál sira ne’ebé bele lori ameasa propagasaun Covid-19 ba Timor-Leste”.
Nia subliña, atu hametin seguransa iha area fronteira presiza mós kolaborasaun ema hotu nian liuliu komunidade sira ne’ebé hela iha area refere ne’ebé deskonfia balu fasilita ema tama no sai ilegál.
Prezidente Lú OLo iha enkontru ne’e hato’o nia apoiu no husu F-FDTL no PNTL atu kontinua hala’o sira-nia knaar no misaun hodi asegura seguransa iha rai-laran.

Dili, 08 Jullu 2021: Primeiru-Ministru (PM) Taur Matan Ruak apela ba sidadaun ka populasaun hotu-hotu atu prepara-an ba senáriu aat liu ne’ebé bele mosu karik Covid-19 variante Delta tama iha Timor-Leste.
“Ita mós prevé katak por-mais-que ita taka oinsá, nia (Covid-19 variante Delta) bele tama, karik kuandu tama, saida mak ita tenke halo. Ita tenke preparadu, hanesan baibain ha’u dehan, ita hein buat di’ak mais preparadu ba buat aat, ba senáriu pior. Indonézia agora de’it problema iha oksijéniu, hanesan Índia nian uluk, sé karik ita-nian mak tama mai hanesan ne’e, ita-nia reasaun oinsá, naturalmente ita tenke enfrenta, tanba ne’e mak ha’u-nia apelu ba ita-nia sidadaun sira hotu ita tenke prepara-an ba senáriu piór,” dehan PM hafoin hasoru malu ho Prezidente Repúblika Francisco Guterres Lú Olo ohin (08/7) iha Palásiu Prezidensiál, Dili.
Enkuantu Prezidente Repúblika mós preokupa ho Covid-19 variante Delta ne’ebé oras ne’e transmite maka’as iha nasaun viziñu Indonézia hodi hamate ona ema rihun resin, tanba ne’e nia husu ba parte Governu atu tau-matan ba fronteira no aumenta númeru vasina ba sidadaun sira.

Dili, 09 Jullu 2021 – Universidade Oriental Timor Lorosa’e (UNITAL) halo lansamentu ba nia estasaun Rádiu rasik ne’e bolu ‘Rádiu UNITAL’ ho objetivu atu hodi divulga informasaun sira.
Ministru ba Asuntu Parlamentár no Komunikasaun Sosiál (MAPKOMS) Francisco Jerónimo ne’ebé partisipa mós iha serimónia lansamentu refere hateten, Governu sei fó apoiu máximu, suporta programa sira no fó liberdade tomak ba Rádiu UNITAL maibé nia tenik katak presiza, “divulga informasaun bazeia ba konstituisaun Repúblika Demokrátika Timor-Leste (RDTL)”.
Reitór UNITAL Florindo Pereira agradese ba Governante sira liuliu ba MAPKOMS. Reitór mós promote katak sei esforsa liután atu dezenvolve UNITAL liuhosi estasaun Rádiu UNITAL ho responsabilidade.

Ainaru, 07 Agostu 2021 – Ahi hán merkadu iha postu-administrativu Maubise, munisípiu Ainaru, ohin (07/8) dadeer-saan besik tuku 11:00 no rezulta uma privadu haat no uma merkadu nian ida ho kuartu sanulu ne’ebé uza hodi fa’an sasán hetan estragus totál.
Rádiu Komunidade (RAKOM) Maubise pasa informasaun ba Timor News via whatsapp dehan katak, “akontesimentu ne’e la rezulta ema ruma mate no kanek, maibé sasán uma laran ho sasán ne’ebé mak vítima sira uza hodi buka moris iha merkadu ahi hán hotu”.
RAKOM Maubise akresenta, komunidade sira mak rega mate fali ahi tanba ekipa bombeiru hosi munisípiu Aileu ho Ainaru to’o tarde iha fatin akontesimentu. Oras ne’e vítima sira ba hela provizóriu iha viziñu sira-nia uma.
To’o notísia ne’e publika, Timor News seidauk hetan informasaun ruma kona-ba motivu hosi inséndiu ne’ebé akontese iha merkadu Maubise ne’e, maibé Polísia kontinua investiga.

Dili, 11 Agostu 2021 – Konsellu Ministru hala’o reuniaun ohin (11/8) iha Palásiu Governu, Dili, no aprova ona projetu rezolusaun ida hodi mantéin impozisaun serka sanitária iha munisípiu Dili no Ermera to’o 26 Agostu 2021, haktuir komunikadu imprensa ne’ebé Timor News asesu ohin.
Desizaun ne’e Konsellu Ministru foti hafoin rona tiha aprezentasaun kona-ba situasaun pandemia iha Timor-Leste hosi parte Sentru Integradu Jestaun Krize iha reuniaun refere.
“Nune’e, bandu sirkulasaun ema sira nian entre munisípiu Dili no Ermera no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun seguransa públika, saúde públika, asisténsia umanitária, manutensaun sistema abastesimentu públiku, ka razaun seluk ne’ebé presiza atu hala’o ba interese públiku nian,” temi iha komunikadu imprensa ne’e.
Proibisaun refere Governu esplika katak, la kobre ba indivíduo sira ne’ebé komprova vasinasaun kompleta (doze rua) kontra Covid-19, no mós labarik sira ho idade tinan 6 mai kraik ne’ebé akompaña hosi indivíduo sira ne’e.

Dili, 08 Jullu 2021 – Atleta Natasaun Imelda Belo ho José da Silva sei reprezenta Timor-Leste hosi partisipa iha kompetisaun Natasaun iha Tokyo Olimpic Games 2020 (2021) ne’ebé sei realiza iha Japaun hahú hosi 23 Jullu to’o 08 Agostu 2021.
“Ba kolega na’in-2 Imelda ho José ha’u dala ida ko’alia ona ho ita-boot sira, Jogu Olímpiku (Olympic Games) hanesan jogu ida boot liu iha mundu tomak […]. Tanba ne’e mak Governu iha difikuldade oioin maibé buka atu iha netik reprezentasaun ida ne’ebé bele lori Timor-Leste nia partisipasaun iha Jogu Olímpiku tanba ida ne’e mak interese Governu no Estadu ninian. Ho nune’e interese ida ne’e tula ba ita-boot na’in-2 Imelda ho José nia kabaas,” dehan Sekretáriu Estadu Juventude no Desportu (SEJD) Abrão Saldanha iha vídiu-informativu ofisiál divulga ohin (08/7) ne’ebé Timor News asesu.
Abrão akresenta mensajen ba sira na’in-2 katak manán ka lakon ne’e opsaun daruak, maibé importante atu hatudu Timor-Leste nia imajen di’ak liu hodi impresiona ema seluk kona-ba Timor-Leste nia kultura no moris nu’udar povu ida iha mundu.

Dili, 09 Jullu 2021 – Autoridade ba Inspesaun no Fiskalizasaun ba Atividade Ekonómika, Sanitária no Alimentár (AIFAESA), I.P., liuhosi nia Inspetór Jerál Ernesto Monteiro ho ekipa hosi Terras e Propriedades inklui autoridade lokál no PNTL, observa rai iha suku Hera, Dili, atu hodi harii Laboratóriu Nasionál ida.
Ekipa mós identifika ona rai mak iha eiz Telekomunikasaun no eiz estasaun TVRI nian iha momentu okupasaun Indonézia ne’ebé lokaliza iha aldeia Hali Dolar, suku Hera, Kristu-Rei, Dili.
Laboratóriu Nasionál ne’e AIFAESA haktuir iha sexta (09/7) ne’e liuhosi nia divulgasaun ofisiál katak, “ho objetivu atu  garante liután kualidade produtu ai-hán ba públiku no kualidade produtu ba utilizasaun públika iha Timor-Leste”.

Ainaru, 10 Jullu 2021 – Kompañia distribuidór ai-hán Sesta Bázika husu ba Governu kontinua implementa programa Sesta Bázika iha futuru hodi motiva to’os-na’in sira sai produtivu liután.
“Ami hato’o agradese no obrigadu barak ba programa ne’e, no ami husu nafatin katak programa ne’e labele para, maibé kontinua nafatin iha futuru mai para motiva ita-nia povu agrikultór sira bele ativu liután no produtivu liután,” dehan Diretór Kompañia Maristi Afonso Barreto, ohin (10/7), iha serimónia enseramentu programa Sesta Bázika iha munisípiu Ainaru ne’ebé ensera hosi Sekretáriu Estadu Kooperativa (SEKOOP) Elizário Ferreira.
Afonso Barreto hateten katak programa distribuisaun ai-hán Sesta Bázika motiva ona kompañia no komunidade sira ne’ebé sai nu’udar benefisiáriu.
Iha serimónia enseramentu ne’e, SEKOOP mós hato’o agradesimentu ba kooperasaun ho autoridade lokál no Polísia Ainaru ne’ebé asegura ona programa refere to’o remata, hodi fahe mós sertifikadu rekoñesimentu.
Iha munisípiu Ainaru membru família ne’ebé mak sai nu’udar benefisiáriu ka simu ona ai-hán Sesta Bázika ho totál 86.569.

Dili, 06 Agostu 2021 – Refujiadu ka vítima hosi inundasaun ne’ebé akontese iha 04 Abríl liubá ne’ebé oras ne’e kontinua hamahan-an provizoriamente iha lona okos iha kampu Real Madrid, Dili, preokupa tanba tempu udan besik fali ona atu akontese maibé Governu kontinua husik hela sira iha lona okos.
Tanba ne’e, refujiadu sira hateten katak sira presiza hetan lalais kondisaun hela-fatin di’ak hosi Governu atu sira bele muda ona.
“Ami hela iha ne’e dezde loron 12 fulan Abril. [...] Agora (hela iha ne’e) fulan haat ona. Ami hakarak husu ba Governu wainhira mak atu hasai ami hosi fatin ida ne’e tanba udan mós besik ona. [...] Ami hakarak ne’e Governu tenke buka fatin hodi hasai ami hosi fatin ne’e tanba udan mós besik ona,” Fernanda Soares nu’udar refujiadu ida hosi fatin refere hato’o informasaun ne’e ba jornalista Timor News ohin (06/8) iha kampu Real Madrid.
Iha fatin hanesan, refujiadu sira seluk mós hato’o preokupasaun ne’ebé hanesan tanba sira-nia hela-fatin no sasán hetan estragus totál hosi inundasaun no sira salva de’it isin-lolon.
Timor News observa katak iha vítima inundasaun lubuk ida mak kontinua hela iha fatin refere. Kona-ba hán-hemu loro-loron, sira dehan katak hetan apoiu hosi organizasaun non-governamentál sira no mós Governu.

Dili, 08 Jullu 2021 – Xefe Sentru Saúde (SS) Formosa Jaime dos Reis Belo relata katak hahú hosi Janeiru to’o Juñu 2021 SS Formosa rejista moras Infesaun Respiratória Aguda (IRA ka sigla indonézia ISPA) mak barak liu duké moras seluk.
“Iha Sentru Saúde Formosa komesa hosi fulan Janeiru to’o fulan Jullu (adekuadamente Juñu) agora moras ne’ebé mak (rejista) aas liu ne’e mak ISPA. […] Tuir mai mak moras-kulit no tuir mai diareia. Ne’e mak barak liu iha Sentru Saúde Formosa,” Jaime dos Reis relata ba jornalista Timor News iha kinta (08/7) ne’e nia knaar-fatin Formosa, Dili.
Timor News asesu mós tabela dadus ne’ebé SS Formosa rejista hatudu katak iha fulan Janeiru kazu ISPA hamutuk 1.378, Fevereiru iha 1.197, Marsu iha 563, Abril iha 175 no Maiu iha 170. Jaime hateten katak moras ida ne’e seidauk hamate ema ne’ebé mak ba konsulta iha SS Formosa.
Atu evita-an hosi moras hirak ne’e, Jaime husu ba komunidade sira atu soe lixu iha nia fatin própriu, hamoos uma-laran, hamoos valeta sira, prepara hahán ho ijiéniku, no hariis loro-loron.

Dili, 18 Janeiru 2021- Ministériu Saúde informa ba públiku katak notísia ne’ebé GMN TV publika ho títulu ‘Deteta Transmisaun Lokál, MS Sei Hala’o Mass Screening Iha Fatin Públiku’ ne’e falsu ka la loos, tanba Timor-Leste seidauk iha transmisaun Covid-19 lokál iha rai-laran, haktuir informasaun divulgadu ohin (08/01) hosi Palácio das Cinzas. Informasaun divulgadu haktuir, iha 16 Janeiru liubá Koordenadora Jerál Komisaun Covid-19 Odete das Silva Viegas hato’o informasaun liuhosi konferénsia imprensa katak ‘Screening Massal ne’e hala’o nu’udar dalan ida ne’ebé di’ak liu hodi bele deteta sedu karik iha transmisaun lokál iha komunidade’. Tanba ema hirak ne’ebé tama ilegalmente no kumpre kuarentena mós nia rezultadu teste pozitivu ba Covid-19, nune’e posibilidade iha risku transmisaun lokál. Ne’e duni, Odete Viegas la temi katak ‘deteta transmisaun Covid-19 lokál iha Timor-leste’.

Dili, 09 Jullu 2021 – Estadus Unidus Amérika (EUA) liuhosi nia Embaixadór iha Timor-Leste, Kevin Blackstone, ohin (09/7) anunsia katak EUA fó apoiu umanitáriu ho montante orsamentu adisionál $900.000 ba Governu Timor-Leste hodi tulun komunidade sira iha área rurál ne’ebé presiza, liuliu atu rekupera komunidade vítima inundasaun sira-nia kondisaun.
“Ami kontente fó apoiu adisionál, liuhosi USAID, ba ema sira ne’ebé presiza liuliu ema sira iha área rurál. Atividade Rekuperasaun hosi Siklone Seroja iha Timor-Leste iha durasaun fulan neen ho fundu dólar amerikanu $900.000 sei ajuda Governu Timor-Leste hodi fó apoiu rekuperasaun hafoin inundasaun iha munisípiu sira. Ami fó ona apoiu balu ba povu Timor-Leste hafoin inundasaun, maibé Governu Timor-Leste identifika ona nesesidade adisionál sira, no iha barak liután ita bele halo ba família sira liuliu agrikultór sira iha área remota,” dehan Embaixadór Kevin ohin (09/7) wainhira anunsia apoiu refere iha Ministériu Interiór, Vila-Verde, Dili.
Vise Ministru Interiór ne’ebé rona direita anúnsiu ne’e hateten, “ha’u lori Governu nia naran hato’o ami-nia agradesimentu wa’in ba Governu Amérika”.
Fundu foun $900.000 ne’e nu’udar parte ida hosi USAID nia apoiu inisiál $100.000 ba apoiu sokoru iha loron sira dahuluk inundasaun nian, nune’e USAID nia apoiu totál dólar amerikanu millaun ida ($1000.000) mak fó ba Governu Timor-Leste hodi tulun iha asisténsia umanitária.

Dili, 14 Setembru 2021: Primeiru-Ministru Timor-Leste Taur Matan Ruak rekupera ona hosi Covid-19 hafoin deteta katak nia infetadu iha 25 Agostu liubá liuhosi teste Swab, tanba ne’e nia sei retoma hikas servisu hanesan baibain.
Nia gabinete informa ohin (14/9) liuhosi divulgasaun ofisiál katak, durante períodu infetadu Covid-19, Taur halo auto-izolamentu iha nia rezidénsia privadu durante loron 16 tuir parte saúde nia rekomendasaun. Saúde halo hikas teste ba nia iha 10 Setembru liubá no rezultadu hatudu katak negativu hikas, no konfirmadu Xefe Governu livre hikas hosi Covid-19.
Ho ida ne’e, parte Saúde hato’o ona rekomendasaun ba Primeiru-Ministru Taur atu bele hala’o atividade ka servisu sira Governu nian hanesan baibain.

Dili, 12 Jullu 2021 – Inglatera la konsege atinje nia ambisaun atu sai nu’udar kampeaun Euro 2020 tanba lakon ho score 2-3 kontra Itália liuhosi drama sutu penalidade iha jogu finál ne’ebé hala’o ohin (12/7) madrugada iha Wembley Stadium, Londres.
Inglatera alias The Three Lions lidera uluk iha jogu tempu normál parte minutu 45’ dahuluk liuhosi golu ne’ebé jogadór Luke Shaw marka sedu loos iha minutu 2’. Maibé tama iha jogu tempu parte daruak nian Itália responde hikas liuhosi nia jogadór Leonardo Bonucci ne’ebé marka iha minute 67’. Score balansu 1-1 iha tempu normal to’o hakat ba drama sutu penalidade ho rezultadu Inglatera 2-3 Itália.
Nune’e Itália sai ona kampeaun Euro ba dala-2 (1968, 2020), enkuantu Inglatera seidauk hetan. Nasaun ne’ebé oras ne’e sai kampeaun Euro barak liu mak Alemaña dala-3 (1972, 1980, 1996) no España dala-3 (1964, 2008, 2012).

Lautén, 04 Agostu 2021 – Vise Ministru Obras Públika (MOP) Nicolau Lino Freitas Belo ho nia ekipa tékniku hamutuk mós ho tékniku supervizór Eletrisidade Timor-Leste (EDTL) munisípiu Lautén, iha kuarta (04/8) ne’e, monitoriza komunidade iha aldeia Soekili, suku Parlamentu, postu-administrativu Lautén, atu halo preparasaun hodi dada eletrisidade ba komunidade sira iha aldeia refere.
“Ita iha ona faze preparasaun, ita esforsa atu levantamentu ne’e sedu uitoan atu nune’e iha tinan ida ne’e tenke loke konkursu, daudauk ne’e ai-riin eletrisidade iha ona maibé abandonadu hela ai-riin refere ligasaun hosi aldeia Moru mai to’o aldeia Soekili ho kilómetru hitu,” hateten Vise Ministru ne’e wainhira halo monitorizasaun ba aldeia Soekili.
Nicolau Lino hatutan tán, molok atu implementa autoridade lokál tenke kontribui ba prosesu dadus sira nune'e tékniku sira bele halo kalkulasaun ba liña transmisaun, tanba dezenvolvimentu eletrisidade prioridade liu ba benefisiáriu sira mak povu rasik.
“Ita la promete, maibé ita hamutuk esforsa tuir nia prosesu atu nune’e bele lori naroman ba iha suku ida ne’e,” nia akresenta.
Aldeia Soekili hola parte iha suku Parlamentu ne’ebé ho nia populasaun kuaze 400, no aldeia Soekili rasik iha uma-kain hamutuk 122. Problema eletrisidade sai hanesan difikuldade boot ida tanba difikulta komunidade sira-nia atividade no fó impaktu ba estudante sira-nia estudu.

Bobonaru, 08 Agostu 2021 – Polísia Nasionál Timor-Leste (PNTL) liuhosi Unidade Batallaun Orden Públika (BOP) no Kompañia Operasaun Espesiál (sigla portugés, COE) kaptura tán joven membru grupu arte-marsiál na’in ida iha domingu (08/8) tuku ida meiudia, iha aldeia Huluati, suku Memo, postu-administrativu Maliana, munisípiu Bobonaru, tanba tenta atu hakat liu fronteira hodi ba Indonézia.
Informasaun ofisiál hosi Servisu Relasaun Públiku hato’o katak joven ne’e lori uniforme arte-marsiál Persaudaraan Setia Hati Terate (PSHT) nian, sintu no livriñu ida iha saku laran.
“Atu informa de’it katak, foin daudauk ita-nia membru Unidade Espesiál Polísia (UEP) ne’ebé halo operasaun konjunta iha área Maliana konsege kaptura joven na’in ida ne’ebé mai hosi postu Bobonaru suku Molop ho intensaun hakarak hakat tama ilegál ba área Indonézia,” Komandante UEP Superintendente Xefe Polísia Orlando Gomes informa iha domingu ne’e via telefone.
Nia dehan, PNTL halo ona identifikasaun no entrega ona ba Komandu Munisípiu Bobonaru hodi halo investigasaun no sei entrega ba ekipa saúde Covid-19 hodi kumpri kuarentena durante loron 14, hafoin sei kontinua foti medida ba investigasaun atu prosesa nia tuir lei.

Dili, 15 Outubru 2021 – Prezidente Parlamentu Nasionál (PPN) Aniceto Guterres Lopes simu ona proposta Orsamentu Jerál Estadu 2022 ho montante billaun $1.675 ne’ebé entrega hosi Governu liuhosi Ministru Finansa Rui Gomes, no akompaña hosi Ministru ba Asuntu Parlamentár no Komunikasaun Sosiál, Francisco Jerónimo, ohin (15/10) iha Parlamentu Nasionál, Dili.
Governu esplika katak proposta OJE 2022 ne’e hetan redusaun 17.5% kompara ho OJE Retifikativu 2021.
“Proposta Lei OJE 2022 ho montante aprovadu billaun $1,675 sei uza hodi finansia Programa 45 liuhosi prioridade nasionál neen (6) ho objetivu atu atinje dezenvolvimentu ida ne’ebé kualidade ho kresimentu ekonómiku ne’ebé inkluzivu no sustentável,” Governu haktuir.

Dili, 27 Outubru 2021 – Konsellu Ministru hala’o reuniaun ohin (27/10) iha Palásiu Governu, Dili, no halo alterasaun ida ba medida ezekusaun Estadu Emerjénsia (EE) anteriór hodi aplika iha períodu EE ba dala-19, ne’ebé estabelese katak la permite ema ne’ebé seidauk simu vasina kompletu (doze rua) atu hetan asesu ba servisu sira administrasaun públiku nian.
Governu mós permite altenativa seluk mak sidadaun sira bele komprova ho rezultadu negativu hosi teste detesaun Covid-19 atu bele hetan asesu ba administrasaun públiku ka servisu sira trata dokumentu nian.
“Kona-ba medida sira ezekusaun deklarasaun Estadu Emerjénsia anteriór nian, rejista de’it alterasaun ida, no estabelese ona katak hodi hetan asesu ba servisu administrativu balu tenke komprova vasinasaun kompleta kontra SARS-CoV-2/Covid-19, ka iha alternativa, tenke komprova rezultadu negativu iha teste detesaun SARS-CoV-2/Covid-19, ne’ebé hala’o ho antesendénsia labele liu loron lima,” Governu esplika iha komunikadu imprensa ofisiál ne’ebé Timor News asesu ohin (27/10).
Alterasaun ba medida ezekusaun EE ba dala-19 ne’e hetan ona aprovasaun iha reuniaun refere.
“Regra sira seluk mak mantéin nafatin, liuliu, obriga ema hotu ne’ebé mak hela iha Timor-Leste atu mántein distánsia, pelumenus metru ida ho ema seluk ne’ebé la hela iha fatin hanesan. Kontinua mós obriga atu uza máskara oin nian ne’ebé taka inus no ibun wainhira hakarak atu tama ka hela iha fatin públiku ka privadu sira ne’ebé mak ema hotu uza, no fase liman wainhira hakarak tama iha estabelesimentu komersiál, industriál ka prestasaun servisu sira, ka edifísiu sira ne’ebé mak servisu administrasaun públika nian funsiona,” haktuir tán iha Governu ninia komunikadu imprensa ne'e.
EE ba dala-19 ne’e abranje teritóriu Timor-Leste hahú hosi 30 Outubru to’o 28 Novembru 2021.

Dili, 12 Jullu 2021 – Universidade Nasionál Timor Lorosa’e (UNTL) daudauk ne’e prepara hela ba graduasaun prezensiál iha fulan Agostu 2021 nu’udar data tentativa ba finalista hamutuk na’in-382 ne’ebé iha tinan kotuk rejista tiha ona atu hodi tuir graduasaun maibé la konsege partisipa iha graduasaun online iha fulan Maiu liubá.
“Preparasaun ba graduasaun ne’e fahe ba rua, ida graduasaun online bazeia ba situasaun Covid-19 ne’ebé realiza ona iha 25 Maiu liubá, ho totál estudante (finalista) na’in-251, no rua mak (graduasaun) prezensiál tuir data tentativa iha fulan Agostu 2021 ho estudante (finalista) na’in-382,” dehan Diretór Diresaun Nasionál Atendimentu Estudante (DNAE) Rui Loco Pires, ohin (12/7), iha kampus sentrál UNTL, Dili.
Nia esplika katak finalista ne’ebé rejista iha 2020 nian hamutuk na’in-633 maibé liuhosi graduasaun online partisipa de’it graduadu hamutuk na’in-251, tanba ne’e mak ba sira ne’ebé seidauk gradua ne’e sei partisipa iha graduasaun prezensiál ida ne’e.

Ainaru, 11 Jullu 2021 – Governu liuhosi Vise Primeira-Ministra Armanda Berta, Ministru Koordenadór ba Asuntu Ekonómiku (MKAE) Joaquim Amaral no Reprezentante Prezidente Parlamentu Nasionál Deputadu Antoninho Bianco, iha domingu (11/7) ne’e, inaugura Sukursal Banku Nasionál Komérsiu Timor-Leste (sigla portugés BNCTL) Munisípiu Ainaru nian.
Iha okaziaun refere, BNCTL mós selebra nia aniversáriu ba dala-X hodi lansa produtu balu ne’ebé hanaran Depózitu Pensionalista no Kréditu Pensionalista ba timoroan hotu-hotu ne’ebé hakarak atu sai kliente ba iha BNCTL.
Serimónia inaugurasaun ne’e partisipa mós hosi Vise Governadora Banku Sentrál Timor-Leste (sigla portugés BCTL) Nur Aini Alkatiri, Prezidente Kámara Komérsiu Timor-Leste (sigla portugés CCI-TL) Oscar Lima, Konselleiru Máximu partidu KHUNTO José dos Santos Naimori, Prezidnte Konsellu Administrativu BNCTL António Francisco Vitor no autoridade lokál Ainaru.

Manufahi, 12 Jullu 2021 – Feto ida ho naran Ana Maria Marques idade tinan 29 hakotu-iis ho tara-an ohin (12/7) iha Manumera, postu-administrativu Turiskai, munisípiu Manufahi, hodi husik hela nia la’en no oan na’in-4.
ARS informa, Xefe suku Manumera Isabel de Jesus konta tuir kronolojia katak, “ohin dadeer-saan molok Ana nia la’en ba hanorin iha eskola, matebian Ana sei ko’alia hela ho nia la’en kona-ba atu sosa sasán hodi hadi’a sira-nia uma. Matebian hela iha uma ho nia oan ki’ik na’in-2, derepente nia oan ba fó hatene ba matebian nia la’en iha eskola no ba família sira katak matebian tara-an iha sira-nia uma laran”.
Xefe suku ne’e akresenta, família matebian deside atu entrega mate-isin ba polísia hodi holo autópsia atu justifika kauza hosi akontesimentu refere. Família haktuir katak durante ne’e matebian laiha problema ruma ho nia la’en, família no viziñu sira.
Tanba ne’e parte polísia hamutuk ho lideransa komunitária, servisu saúde Turiskai no mós família matebian rasik daudauk ne’e sei halo hela prosesu investigasaun hodi entrega mate-isin ba autoridade kompetente atu submete ba prosesu autópsia.

Dili, 12 Jullu 2021 – Populasaun iha Timor-Leste hamutuk pursentu neen-nulu (60%) resin mak seidauk simu vasina kontra Covid-19 enkuantu hirak ne’ebé simu ona mak pursentu 29 (29%), tuir Vise Ministru Saúde Bonifácio dos Reis informa.
“Oras ne’e rihun 200 mak kompleta ona vasina no ita-nia alvu ne’e iha rihun 600, iha mak 29% simu ona vasina AstraZeneca no mós Sinovac, ita-nia populasaun kuaze 60% resin mak seidauk hetan vasina,” dehan dos Reis iha serimónia lansamentu vasina Sinovac doze daruak nian ne’ebé hala’o ohin (12/7) iha salaun Asosiasaun Xína, Hudi-Laran, Dili.
Bonifácio afirma, vasina ne’e rasik seidauk bele garantia protesaun ba ema hotu-hotu nia-an tanba maioria seidauk simu.
“Ita esforsu atu ita-nia populasaun sira bele simu vasina ne’e, maibé informasaun HOAX sira ne’ebé domina iha mídia sosiál sira, ita nafatin buka atu konsiensializa komunidade sira,” nia akresenta.

Dili, 11 Agostu 2021 – Diresaun Nasionál Metereolojia no Jeofízika (sigla portugés, DNMG) alerta ba populasaun iha munisípiu hotu-hotu inklui RAEOA atu tau atensaun ba rajada anin ka anin huu ho velosidade maka’as ne’ebé bele akontese derepente ho previzaun katak sei akontese entre 11 to’o 17 Agostu 2021.
“Fó hatene ba populasaun iha teritóriu nasionál atu toma atensaun ba ‘RAJADAS ANIN’ (anin huu ho velosidade maka’as ne´ebé mak akontese derepente), ne’ebé previstu atu akontese apartir ohin dia 11-17/08/2021,” haktuir komunikadu imprensa hosi DNMG ne’ebé divulga ohin.
DNMG esplika, eventuál ida ne’e akontese tanba hetan influénsia hosi pozisaun sistema alta presaun (High Pressure) ne’ebé mak lokaliza iha rejiaun Austrália, nune’e influénsia padraun anin hosi Monsaun Ázia Austrália, aléin hosi iha diferensa presaun entre rejiaun Austrália no Ázia.
Tanba ne’e mak DNMG husu ba viajante sira atu tau espesiál ba kondisaun klimátika liuliu anin forte, ba populasaun hotu-hotu atu hadook-an hosi fatin risku sira hanesan ai-hún boot, liña eletrisidade no seluk tán.
DNMG mós husu ba ema hotu-hotu atu labele sunu rai arbiru tanba sei fó risku ba inséndiu boot, nune’e mós ba peskadór sira atu kuidadu-an ho laloran.

Dili, 13 Jullu 2021 – Universidade Nasionál Timor Lorosa’e (UNTL) submete ona dadus estudante ne’ebé atu sai nu’udar benefisiáriu ba subsídiu propinas nian no pulsa durante implementasaun Serka Sanitária (SS) hamutuk na’in-23.500 ba Ministériu Ensinu Superiór, Siénsia no Kultura (MESSK) atu prosesa.
“Dadus hirak ne’e ita rekolla diretamente hosi administrasaun universidade nian, bazeia ba estudante ativu ne’ebé naran tama iha sistema ho totál 23.500, Reitór asina no submete ona ba Ministériu Ensinu Superiór, Siénsia no Kultura (MESSK) hodi prosesa subsídiu propinas no pulsa ba universitáriu sira durante implementasaun Serka Sanitária,” Vise Reitór ba Asuntu Akadémiku no Garantia Kualidade (VRAAGK) Samuel de Sousa Freitas informa ohin (13/7) iha kampus sentrál UNTL, Dili.
Samuel esplika, subsídiu propinas ne’e sei selu tuir kustu pagamentu estudante ida-idak nian hanesan, ba sira ne’ebé ativu mak $30.00 no livre teoria $5.00.
“Maibé nia prosesu keur uitoan tanba atu selu pulsa ba estudante sira presiza hatene númeru telefone maibé solusaun ne’e oinsá, ita hein desizaun hosi MESSK,” nia akresenta.

Tailándia, 13 Jullu 2021 – Tailándia sei kahur ka mistura vasina tipu Sinovac ho vasina tipu AstraZeneca iha sira-nia programa vasinasaun tanba profisionál saúde no médiku atus resin nafatin infetadu Covid-19 maske simu ona vasina Sinovac doze rua, haktuir BBC (12/7/2021).
Nune’e, ema sei simu vasina tipu Sinovac iha doze dahuluk no sei simu fali vasina tipu AstraZeneca ba doze daruak nian.
Kompas.com mós haktuir, “Tailándia mós sei fó vasina doze datoluk nu’udar faze booster ba ema ne’ebé simu ona vasina Sinovac doze daruak”.
Doze datoluk ne’e bele simu ho tipu vasina AstraZeneca ka vasina seluk hanesan Pfize-BioNTech tuir BBC informa.
Iha domingu (11/7) liubá Ministériu Saúde Tailándia informa katak, profisionál saúde besik 677.000 iha Tailándia ne’ebé simu ona vasina kompletu ho tipu Sinovac, maibé entre fulan Abríl to’o Jullu ne’e sira na’in-618 mak nafatin infetadu Covid-19 no na’in-1 mate.

Dili, 13 Jullu 2021 – Ahi hán fatin izolamentu Covid-19 ida iha ospitál al-Hussein, Nasiriya, Irake, iha segunda (12/7) kalan oras Irake nian hodi hamate ema hamutuk na’in-92 no hakanek na’in-100 resin, haktuir CNN ohin (13/7).
Polísia informa katak inséndiu iha ospitál al-Hussein ne’e hahú akontese wainhira faíska hosi fiu ne’ebé aat da’et ba tanke oksijéniu hodi kauza explozaun.
Parte investigadór sira hasai karta mandadu kapturasaun ba ema hamutuk na’in-13 inklui Xefe saúde provínsia Nasiriya, Saddam Sahib al-Taweel.
Primeiru-Ministru Irake Mustafa al-Kadhimi hateten, “inséndiu refere hanesan kanek ida ne’ebé kle’an iha ema Irake hotu-hotu sira-nia laran”.
Ida ne’e nu’udar inséndiu ospitál daruak iha Irake iha fulan tolu nia laran. Iha fulan Abril, inséndiu akontese iha ospitál ida iha Baghdad no hamate ema liu 80.

Dili, 14 Jullu 2021 – Xefe Estadu Maiór Jenerál FALINTIL-Forsa Defeza Timor-leste (F-FDTL) Tenente Jenerál Lere Anan Timur apela ba komunidade sira iha teritoriu Timor-Leste liuliu ba sira ne’ebé iha área rurál atu hakbesik-an ba sentru vasinasaun hodi simu vasina kontra Covid-19 no labele rona rumoris oioin.
“apela ba komunidade iha Timor laran tomak liuliu sira ne’ebé iha área rurál ne’ebá, atu hakbesik-an ba simu vasina no lalika tauk i lalika rona buat oioin, atu nune’e hodi bele evita ita hosi moras corona virus ida ne’e,” Lere apela ohin (14/7) hafoin simu vasina Sinovac doze daruak iha Kuartél Jenerál F-FDTL, Fatuhada, Dili.
La’os Lere de’it maibé nia Espoza Cidalia Mesquita Ximene ho Brigadeiru Jenerál SABIKA mós ohin kompleta ona vasinasaun doze daruak ho vasina Sinovac.

Dili, 12 Agostu 2021: Primeiru-Ministru (PM) Taur Matan Ruak hateten katak iha posibilidade atu Timor-Leste fila hikas ba situasaun normál sein implementasaun Estadu Emerjénsia (EE) iha fulan Outubru 2021.
“Ohin ita iha ona 42% primeira doze, no segundu doze ho montante boot ida ita simu, agora ha’u fiar iha tempu badak se ita kumpri ajenda ne’ebé Komisaun Interministerial aprezenta no aprova iha Konsellu Ministrus, ha’u fiar katak finais Setembru hanesan ne’e ita bele ba normalidade fila-fali, probavelmente [...] ha’u la hatene ne’e espekulasaun de’it, mas provavelmente iha Outubru ita la avansa fali ba Estadu Emerjénsia, ita ba normalidade,” dehan Primeiru-Ministru liuhosi vídiu informativu ofisiál ne’ebé divulga iha kinta (12/8) ne’e hosi nia Gabinete.
PM Taur dehan tán, Ministeriu Saúde, Organizasaun Mundiál Saúde (OMS), UNICEF no parseiru hotu-hotu inklui Governu no Estadu Timor-Leste ninia hanoin mak salva vida no lori Timor-Leste fila ba normalidade, tanba ne’e vasinasaun kontra Covid-19 tenke atinje 70% tuir ajenda Komisaun Covid-19 nian.
“Sira ne’ebé la simu hanesan ohin ha’u dehan, sira mak tanggung jawab/responsabiliza sira-nia an rasik, tanba ita halo ona buat ne’ebé ita bele halo,” PM Taur akresenta.

Dili, 05 Agostu 2021 – Líder máximu Sekretaria Estadu ba Juventude no Desportu (SEJD) Abrão Saldanha hateten katak orsamentu ba Liga Futeból Timor-Leste (LFTL) nian parte SEJD halo ona transferénsia no hein de’it Ministériu Finansa transfere ba Federasaun Futeból Timor-Leste (FFTL) hodi transfere hikas tán ba LFTL atu bele organiza no realiza ona atividade futeból ka LFTL iha tempu badak, tanba molok ne’e asina ona akordu.
“Ne’e duni ba atividade LFTL iha époka 2021, ami iha kompromisu katak sei realiza iha tempu badak, tanba ne’e mak ami halo ona transferénsia ba FFTL hodi transfere hikas ba LFTL hodi realiza atividade LFTL, no subsídiu ba klubu sei responsabiliza máximu hosi FFTL,” Abrão Saldanha deklara hafoin remata enkontru iha kuarta (04/8) ne’e iha edifísiu SEJD, Dili.
Iha fatin hanesan, Prezidente FFTL Francisco Jerónimo subliña katak enkontru refere ho objetivu atu kompromete sira-nia komitmentu hodi realiza atividade futeból.
Enkuantu Prezidente LFTL Nilton Gusmão reafirma katak hanesan operadór liga, sira prontu 100% hodi organiza atividade futeból iha kualkér momentu dezde iha ona desizaun hosi FFTL no SEJD.
“Tanba ne’e ami hein desizaun hosi Ministériu Saúde. Oras ne’e parte SEJD halo ona komunikasaun ho Ministériu Saúde para bele hetan lisensa hodi realiza atividade futeból iha tempu badak,” Nilton akresenta.

RAEOA, 14 Agostu 2021 – Prezidente Autoridade RAEOA-ZEESM Arsénio Bano ho nia ekipa, iha sábadu (14/8) ne’e, vizita fatin rua ne’ebé prepara ona nu’udar semitériu ba óbitu Covid-19 iha RAEOA.
Divulgasuan ofisiál hosi parte autoridade RAEOA-ZEESM haktuir, fatin semitériu rua ba óbitu Covid-19 ne’ebé ekipa autoridade vizita ne’e mak ida lokaliza iha aldeia Fatubijae, suku Bobokase, ho rai éktare rua, no ida seluk iha Tulaika, Lifau, ho éktare ida.
Rai éktare rua iha Fatubijae ne’e oferese gratuitamente hosi Jestór Pante-Makasar nu’udar na’in ba rai refere.
Autoridade RAEOA nia preparasaun ba semitériu Covid-19 ne’e ho objetivu atu kria kondisaun dignu ba ema ne’ebé mate ho Covid-19 iha RAEOA hodi labele akontese hanesan nasaun seluk ne’ebé hakoi mate-isin hamutuk de’it tanba mate-isin barak.

Dili, 19 Maiu 2021 – Prezidente Estadus Unidus Amérika Joseph R. Biden Jr. alias Joe Biden hato’o parabéns ba povu Timor-Leste ba selebrasaun aniversáriu Restaurasaun Independénsia Timor-Leste iha loron ohin (20/5) ne’ebé selebra ba dala-19 ona.
“Hodi naran Estadus Unidus Amérika nian, ho ksolok boot ha’u hato’o parabéns ba aniversáriu dala-19 loron Restaurasaun Independénsia. Ita-nia nasaun rua haksolok ho parséria forte ne’ebé ita harii ho respeitu mutua, amizade no kooperasaun ne’ebé aumenta ba beibeik. Ita-nia kolaborasaun atuál hodi promove demokrasia no direitu umanu bazeia ba valor komún sira ne’ebé ita fahe ba malu. Imi ninia nasaun nia susesu iha tinan 19 nia laran hatudu realizasaun notável iha instituisaun demokrátika ne’ebé forte no kongratula imi nia Governu nia kompromisu atu hadi’ak timoroan sira-nia moris,” Joe Biden hakerek iha nota felisitasaun ne’ebé haruka ba Prezidente Repúblika Timor-Leste Francisco Guterres Lú Olo.
Iha nota ne’e Joe Biden akresenta, EUA iha kompromisu forte atu servisu hamutuk ho Timor-Leste hodi promove interese mutu no forte liután iha tinan sira oin mai.
“Hanesan amigu besik no parseiru ida, Estadus Unidus kongratula povu Timor-Leste iha loron Restaurasaun Independénsia no espera imi susesu liután iha selebrasaun okaziaun espesiál ida ne’e,” Biden dehan tán.

Dili, 14 Jullu 2021 – FALINTIL-Forsa Defeza Timor-Leste (F-FDTL) sei monta tán postu seguransa iha fronteira terestre entre Timor-Leste ho Indonézia hodi prevene ema tama-sai ilegál hada’et Covid-19 variante Delta hosi Indonézia mai Timor-Leste.
“Ohin ami mai hato’o no atualiza ba Prezidente Repúblika (Francisco Guterres Lú Olo), kona-ba prosesu rekrutamentu ninian, no mós atu monta tán postu seguransa iha liña fronteira hodi reforsa tán ita-nia Polísia, ida ne’e mak ohin ami mai informa ba Prezidente Repúblika,” dehan Vise Xefe Estadu Maiór Jenerál F-FDTL Majór Jenerál Falur Rate Laek, ohin (14/7) iha Palásiu Prezidensiál, Dili, hafoin hasoru malu ho Prezidente Repúblika.
Nia akresenta katak iha tempu besik sei monta tán postu seguransa iha liña fronteira tanba oras ne’e virus variante Delta sa’e maka’as iha nasaun viziñu Indonézia.
“Agora daudauk virus variante foun komesa sa’e maka’as ona iha ita-nia nasaun Viziñu Indonézia,” dehan Falur.
Prezidente Repúblika mós husu ba F-FDTL no Polísia Nasionál Timor-Leste (PNTL) atu kontinua koopera hodi evita migrasaun ilegál ne’ebé fó risku atu hada’et variante foun mai Timor-Leste.

Dili, 14 Jullu 2021 – Parlamentu Nasionál halo eleisaun ohin (14/7) no hili ona Kandidatu hosi Bankada Partidu Libertasaun Populár (PLP) José Agostinho Belo hodi sai nu’udar Prezidente Komisaun Nasionál ba Eleisaun (sigla portugés CNE) hodi troka hikas Alcino de Araújo Báris.
Iha eleisaun ne’ebé Parlamentu Nasionál halo, Kandidatu José Agostinho Belo hetan votu 35 enkuantu Kandidatu hosi Bankada Frente Revolucionário de Timor-Leste Independente (FRETILIN) Alcino de Araújo Báris ne’ebé rekandidata hikas, hetan votu 29.
Nune’e José Belo eleitu ba Prezidente CNE ba mandatu tinan lima (5) hodi substitui Alcino Báris.
Prezidente Parlamentu Nasionál dejeza susesu ba Prezidente CNE foun durante nia mandate hamutuk ho nia komisáriu foun ne’ebé hili mós ohin.

Dili, 15 Jullu 2021 – Wainhira simu ona vasina kontra Covid-19 doze rua, sidadaun bele la’o ba-mai livre iha teritóriu Timor-Leste no la presiza aprezenta karta autorizasaun maibé presiza aprezenta de’it komprovativu vasinasaun kompletu iha pontu entrada serka sanitária nian no wainhira autoridade sira husu.
“Hafoin simu dozu rua vasina hasoru Covid-19 bele la’o ba-mai livre […] presiza de’it aprezenta komprovativu vasinasaun  nian,” esplika iha infografia ne’ebé Governu Timor-Leste divulga ohin (15/7).
Governu esplika katak hahú hosi momentu ne’ebé simu vasina doze daruak no la presiza mós hein to’o loron 14 labarik sira ho idade tinan 6 mai kraik bele mós sirkula livre sein limitasaun saida de’it.

Lautén 04 Agostu 2021 – Governu  liuhosi  Vise Ministru Obras Públika (MOP) Nicolau Lino Freitas Belo hamutuk ho nia ekipa tékniku tún direta hodi observa estrada iha suku Baduru, postu- administrativu Lautén, bazeia ba proposta ne’ebé entraga ona ba ekipa tékniku vise MOP nian.
“Ami tún mai atu haree ba komunidade sira-nia kondisaun, hodi bele asesu ba infraestrutura báziku, liuliu estrada hodi hafasil imi-nia atividade sira hanesan negósiu no seluk tán. Buat hotu liuhosi prosesu tanba ne’e ohin ha’u ho tékniku sira mai Observa direta iha ne’e,” Vise Ministru hateten ba komunidade sira iha suku Baduru iha kuarta (04/08) ne’e.
Enkuantu iha biban ne’e Vise Ministru informa tán katak sei halo kordenasaun ho Institutu Jestaun ba Ekipamentu (IJE) atu bele mai direita hodi halo estudu ida, tanba nu’udar tékniku presiza tebes tún direita ba fatin refere hodi bele observa.
Alén hosi ne’e, komunidade suku Baduru preokupa tebes kona-ba sirkulasaun bee-moos iha área refere no husu ba Governu atu suporta ‘fura bee’ atu nune’e bele fasilita sira-nia nesesidade loro-loron.

Dili, 14 Jullu 2021 – Alterasaun Lei Eleitorál ba eleisaun prezidensiál ne’ebé Parlamentu Nasionál aprova tiha ona permite atu kria sentru votasaun paralelu ida iha Dili ba sidadaun votante sira ne’ebé labele ba sira-nia fatin resenseamentu iha munisípiu sira seluk bazeia ba kartaun eleitorál tanba ho razaun ruma.
Prezidente Repúblika Francisco Guterres Lú Olo promulga ona alterasaun daneen Lei Eleitorál refere iha segunda (12/7) liubá, no publika ona mós iha Jornál Repúblika ohin.
“Buat foun di’ak tebes foin hatama iha lei eleitorál ne’e mak sei iha sentru votasaun paralelu, iha Dili. Katak sei harii sentru ba de’it sidadaun votante sira ne’ebé labele bá sira-nia fatin resenseamentu iha munisípiu sira seluk tanba razaun médika, eskola ka hala’o hela knaar iha Dili. Wainhira rejista-an atu vota iha sentru votasaun paralelu ida, sira-nia naran sei hasai hosi lista munisípiu ne’ebé rejista uluk. Rejistu ne’e sei halo iha fatin determina hosi Lei ne’e, tuir situasaun ida-idak nian. Sentru paralelu ida sei aloka ba eleitór resenseadu iha Lautén, Baukau no Vikeke. Ida seluk ba eleitór resenseadu iha Likisá, Ermera no Ataúru no ida tán ba eleitór resenseadu iha Ainaru, Bobonaru, Kovalima no RAEOA. Governu bele loke to’o sentru paralelu tolu ne’e hotu maibé bele loke de’it wainhira, pelu menus, eleitór atus-ida mak rejista atu vota iha kada fatin,” haktuir informasaun ne’ebé Timor News asesu hosi divulgasaun Prezidénsia Repúblika ohin (15/7).
Lei ne’e fó ona mós dalan ba eleitór sira atu bele vota iha fatin kuarentena no tratamentu saúde.
Alterasaun ida tán mak profisionál sira iha órgaun komunikasaun sosiál, karik hala’o servisu ruma relasiona ho loron eleisaun prezidensiál, bele ona vota iha estasaun votu besik liu fatin ida ne’ebé sira hala’o hela sira-nia knaar ba.

Dili, 15 Jullu 2021 – Organizasaun Mundiál ba Saúde (OMS) fó xamada atensaun katak mistura tipu vasina kontra Covid-19 ne’ebé diferente ba ema ida iha doze dahuluk no daruak ne’e perigozu.
BBC News haktuir, Xefe Peskiza OMS Soumaya Swaminathan hateten liuhosi konferénsia imprensa ne’ebé hala’o iha kuarta (13/7) ne’e katak, nasaun balu nia tendénsia atu kahur ka mistura tipu vasina Covid-19 ne’ebé diferente ne’e perigozu tanba seidauk iha estudu kle’an no evidénsia forte ba nia efisiénsia.
“Ne’e duni ida ne’e nu’udar tendénsia perigozu ida […] ida ne’e nia evidénsia no dadus (efisiénsia) limitadu,” dehan Swaminathan.
Nia akresenta katak tendénsia ida ne’e bele hamosu mós dúvida iha populasaun sira-nia hanoin kona-ba atu hili tipu vasina saida loos tuir mai iha doze daruak, datoluk ka to’o dahaat.
Enkuantu nasaun sira ne’ebé mak planeia atu mistura vasina kontra Covid-19 diferente iha programa vasinasaun mak hanesan, Kanadá, Tailándia, Korea Súl, Rúsia, Vietname, Indonézia no seluk tán.

Dii, 15 Jullu 2021 – Estudante Adelino dos Santos Neno, idade tinan 13, hosi Oesilu, Oekusi, aproveita impozisaun Serka Sanitária (SS) iha munisípiu Dili hodi leba manu-tolun ba fa’an tuituir dalan ninin sira tanba Governu suspende hela eskola no mós nesesidade obriga.
Neno agora klase 6 iha ensinu báziku, maibé nia hateten katak Governu suspende hela eskola tanba ne’e estudante hela iha uma de’it, entaun nia aproveita hodi buka osan.
“Ha’u fa’an tanba osan laiha. Eskola ne’e corona hela ne’e taka, entaun ha’u fa’an manu-tolun. […] Ha’u rasik mak hakarak fa’an. Osan hodi hola fali kalsa ho kadernu,” dehan Neno ba jornalista Timor News ohin (15/7) iha Largu Lesidere, Dili.
Estudante ne’e mós hakarak atu Governu haree to’ok oinsá mak sira bele kontinua hikas estudu prezensiál tanba nia prefere liu partisipa iha aula prezensiál duké hela iha uma de’it no fa’an sasán.

Dili, 15 Jullu 2021 – Prezidente Repúblika Francisco Guterres Lú Olo informa katak tempu seidauk to’o atu nia bele hateten-sai ninia rekandidatura ba eleisaun prezidensiál iha tinan oin.
“Ida ne’e ha’u seidauk bele hateten agora. Ha’u seidauk hateten agora, kuandu to’o iha nia tempu ita-boot (jornalista) sira sei rona,” Prezidente Repúblika informa ohin (15/7) iha edifísiu Komisaun Nasionál Eleisaun, Dili,  hafoin partisipa tiha iha serimónia aniversáriu dahitu Funsaun Públika nian, nu’udar resposta ba jornalista sira-nia pergunta katak públiku balu hakarak nia rekandidata-an.
Enkuantu to’o oras ne’e partidu Kmanek Haburas Unidade Nasionál Timoroan (KHUNTO) mak fó-sai uluk ona nia kandidata mak Armanda Berta ne’ebé agora daudauk asume hela kargu Vise Primeira-Ministra no Ministra Solidariedade Sosiál no Inkluzaun.

Dili, 12 Maiu 2021 – Xefe Estadu Maiór Jenerál, Tenente Jenerál Lere Anan Timur informa katak sei hala’o rekrutamentu ba membu FALINTIL-Forsa Defeza Timor-Leste (F-FDTL) hamutuk na’in atus-neen (600) iha 09 Agostu 2021.
Lere afirma katak iha duni urjénsia atu halo rekrutamentu ba membru foun F-FDTL no tenke akontese iha tinan ida ne’e maske iha situasaun Covid-19 nia laran. Nia hatutan, krize polítika ne’ebé akontese iha 2017 no aumenta tán ho pandemia Covid-19 ne’e mak impede atu hala’o rekrutamentu.
“Iha difikuldade uitoan iha kondisaun atu halo rekrutamentu. Rekrutamentu ami prevé ba 09 Agostu. […] Fardamentu to’o mak halo rekrutamentu militár,” dehan Lere ohin (12/5) hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili.
Kona-ba prosesu selesaun dokumentu, nia dehan katak besik remata ona no sei publika lista kandidatu sira hafoin prosesu selesaun remata.

Dili, 13 Maiu 2021 – Governu liuhosi Ministériu Ensinu Superiór, Siénsia no Kultura (MESSK) sei fó apoiu subsídiu ba estudante universitáriu sira hodi selu propinas inklui fahe mós pulsa $10 hodi tuir aula aprendizajen online durante implementasaun Serka Sanitária (SS).
“Governu, liuhosi Ministériu Ensinu Superiór, Siénsia no Kultura (MESSK), atu apoiu subsídiu ba estudante sira liuhosi selu propinas no pulsa ba estudante hotu ne’ebé ativu hela,” dehan Vise Reitór ba Asuntu Akadémiku no Garantia Kualidade (VRAAGK) Universidade Nasionál Timor Lorosa’e (UNTL) Samuel de Sousa Freitas, tuir informasaun ne'ebé divulga ohin (13/5).
Tanba ne’e, Samuel dehan katak nia Gabinete prepara hela dadus estudante UNTL sira ne’ebé atu hetan subsídiu refere.
“Subsídiu sei fó mak tuir estudante ida-idak nia kustu pagamentu nian, hanesan sira ne’ebé ativu hela aula $30.00 no sira ne’ebé livre teoria sei fó $5.00 ne’e ba propinas nian, no pulsa ba telefone hodi uza ba internet $10 kada estudante ida-idak,” VRAAGK akresenta.
Enkuantu Diretór Nasionál Atendimentu Estudante (DNAE) Rui Loco Pires informa katak dadus ne’ebé sira entrega ona ba Gabinete VRAAGK kompleta ho númeru telemóvel hamutuk na’in-19.425.
“Sei falta estudante na’in-8.138 mak presiza ita kompleta no atualiza númeru kontaktu ativu hodi entrega ba MESSK,” dehan DNAE Rui.

Dili, 15 Jullu 2021 – Implementasaun Serka Sanitária (SS) halo karau ne’ebé Grupu Haburas Foho-Ailiku hakiak labele lori ba matadouru nune’e mós produtu agríkola sira hanesan modo-tahan dodok hotu no batar mós fuhuk hotu tanba susar atu transporta ba merkadu.
Grupu Haburas Foho-Ailiku ho membru hamutuk foinsa’e na’in-37 ne’ebé lokaliza iha suku Foho-Ailiku, postu-administrativu Hatu-Udu, Ainaru, nia Koordenadór Juvinal da Costa hateten katak, sira sente triste tanba sira-nia rezultadu produtu la folin.
“Hanesan povu kiak sente triste tanba ho ami nia esforsu ba halo to’os no ikus mai buat sira ne’e la folin,” nia relata ba jornalista Timor News ohin (15/7) via telemóvel.
Nune’e Juvinal ezije ba Governu atu kria merkadu ne’ebé di’ak ba to’os-na’in sira-nia produtu iha situasaun saida de’it ho folin sustentável duni ba sira-nia nesesidade.
“Ami mak imi-nia povu, hakarak ka lakohi ami nia susar ho terus ne’ebé ami iha ami hato’o ba imi (Governu),” nia akresenta.

Korea Norte, 09 Agostu 2021 – Akontese udan boot iha Korea Norte iha semana kotuk to’o fín semana ne’e, rezulta inundasaun iha rejiaun balu hodi estraga uma hamutuk 1.000 resin no halo populasaun 5.000 resin mak evakua tiha ba fatin seluk, haktuir BBC News nia divulgasaun ohin (09/8).
Inundasaun ne’e estraga mós to’os ne’ebé nakonu ho ai-hán no infraestrutura lubuk ida hanesan estrada no ponte.
“Líder Supremu Korea Norte Kim Jong-un haruka tiha ona militár sira atu tún direita hodi ajuda populasaun ka vítima iha rejiaun sira ne’ebé inundasaun akontese ba,” BBC News informa.
Kim Jong-un preokupa tebes tanba iha Korea Norte oras ne’e menus ai-hán no hasoru hela pandemia Covid-19, depois inundasaun mosu tán hodi estraga buat barak.
Ajénsia Meteorolojia  Korea Norte nian halo prediksaun katak udan boot ne’e sei akontese iha nasaun refere to’o 10 Agostu.

Dili, 14 Maiu 2021 – Prezidente Parlamentu Nasionál (PPN) Aniceto Guterres Lopes hato’o mensajen ohin (14/5) hodi husu ba povu tomak atu loke fuan ho ida-idak nia konsiénsia rasik hodi kumpri regra prevensaun Covid-19 tanba moras ne’e nia impaktu afeta tebes saúde públika, moris sosiál, ekonómika no funsionamentu órgaun Estadu nian.
“Ho ita-nia disiplina, kumpri regra ho konsiénsia, kooperasaun di’ak, pandemia Covid-19 remata iha ita-nia rain doben ida ne’e, ita-boot mós parte ida,” PPN akresenta liuhosi mensajen ne'ebé divulga ohin (14/5).
PPN konsidera katak maske kazu Covid-19 kontinua aumenta iha Timor-Leste maibé movimentu iha fatin públiku sei kontinua rame hela, ladún halo tuir regra prevensaun no mitigasaun Covid-19 no ida ne’e lori risku no kontribui ba hada’et Covid-19.
“Nu’udar PPN, ho laran tomak, ha’u husu nafatin ba sidadaun hotu-hotu, atu mantéin firme iha kumprimentu regra prevensaun no mitigasaun pandemia ne’e ho konsiénsia rasik iha ida-idak nia fatin, respeita no kolabora ho pesoál sira ne’ebé halo servisu prevensaun no mitigasaun,” dehan PPN.

Dili, 16 Maiu 2021 – Sentru Integradu Jestaun Krize (SIJK) relata ohin (16/5) kona-ba Covid-19 katak iha tán kazu mate na’in-2 no kazu pozitivu infetadu foun na’in-179, tuir komunikadu imprensa ne’ebé Timor News asesu ohin.
Kazu mate na’in-2 ne’e SIJK esplika katak na’in-1 ho sexu mane no idade 56 mate hori-sehik (15/5) iha nia servisu fatin no hafoin parte saúde halo tiha teste, rezultadu hatudu katak pozitivu Covid-19, família deside atu ba hakoi iha Lautén tuir protokolu saúde nian. Enkuantu na’in-1 seluk ne’e xinéza ida ho sexu mane no idade 58 iis-kotu hori-sehik (15/5) no família ho Embaixada Xina koordena hela ho SIJK atu halo kremasaun, ho nune’e totál ema ne’ebé mate ho Covid-19 iha Timor-Leste hamutuk na’in-10 ona.
Kona-ba kazu infetadu na'in-179 ne’e kompostu hosi mane na’in-98 no feto na’in-81, na’in-156 deteta iha Dili no na’in-23 deteta iha munisípiu seluk.
“Hosi totál kazu detetadu ohin, proporsaun sintomátiku hamutuk 12,2%,” SIJK relata.
Iha mós pasiente rekuperadu foun na’in-65, nune’e pasiente ne’ebé oras ne’e baixa hela iha Timor-Leste hamutuk na’in-2116.

Dili, 16 Maiu 2021 – Ró ho ema na’in-7 ne’ebé ho destinasaun Dili-Ataúru mout iha tasi-klaran iha sábadu (15/5) ne’e rezulta na’in-4 lakon no na’in-3 konsege fila hikas ba rai-maran hafoin sira fó tiha sinál ba peskadór ida ne’ebé kail hela ikan iha tasi parte Kristu-Rei nian.
Moises Tomé nu’udar sobrevivente ida hosi na’in-3 ne’ebé konsege fila hikas ba rai-maran haktuir katak, hafoin halo tiha orasaun, sira na’in-3 tenta nani fali hosi tasi-klaran hodi fila ba rai-maran no la kleur de’it sira hosi dook haree hetan peskadór ida no ikus mai peskadór ne’e konsege salva no lori sira fila ba rai-maran.
“Tanba de’it Maromak Nia podér, Nia la husik nunka husik […] Ami na’in tolu halo orasaun, Maromak sé Ita-nia planu ne’e katak ami na’in-3 to’o rai-maran entaun haruka sinál ruma mai ami. Ami na’in tolu nani fali no la kleur ami haree maun ida iha Kampung Alor komesa halai atu ba kail. To’o iha Kristu-Rei nia para hodi kail. Ami bolu bolu bolu ajuda […] la kleur nia mós haree hetan nia dada tali nia mai ona,” Moises haktuir ohin (16/5) iha HNGV, Dili.
Moises konta tán, hafoin peskadór ne’e to’o, sira na’in-3 tolu sa’e nia ró no nia lori hikas sira ba hatún iha rai-maran parte Kristu-Rei nian.
“Ami na’in-3 tolu sa’e tiha ami na’in-3 tolu tanis, obrigadu ba Maromak tanba Maromak ne’e di’ak tebes […] ami-nia ain sama iha rai-maran ami na’in-3 tanis tán tanba ami na’in-3 bele konsege ain sama rai-maran ne’e tanba Maromak nia grasa,” Moises haktuir ho tanis.

Dili, 17 Maiu 2021 – Izolamentu Vera-Krúz, Dili, ohin (17/5) halo hela tratamentu ba pasiente Covid-19 hamutuk na’in ruanulu-resin-sia (29) no hosi totál refere na’in ida (1) ho kondisaun krítiku uza ventiladór no na’in lima (5) ho kondisaun grave uza oksijéniu tuir komunikadu imprensa ne’ebé Timor News asesu ohin (17/5).
“Iha área obstetrisia na’in sanulu-resin-tolu (13) no iha medisina interna na’in sanulu-resin-neen (16). Sira na’in-13 iha obstetrisia kategoria moderadu hotu […]. Hosi sira na’in-16 iha medisina interna , na’in-1 krítiku uza ventiladór, na’in-5 grave uza oksijéniu, na’in sanulu (10) moderadu,” informa Sentru Integradu Jestaun Krize (SIJK) liuhosi komunikadu imprensa ne’e.
Enkuantu ba loron ohin nian SIJK relata katak rejista tán kazu pozitivu Covid-19 foun na’in atus-ida-tolunulu-resin-ida (131) ne’ebé kompostu hosi feto na’in limanulu-resin-ualu (58) no mane na’in hitunulu-resin-tolu (73), no hosi totál 131 ne’e 119 deteta iha Dili no 12 deteta iha munisípiu seluk.
To’o oras ne’e Timor-Leste rejista ema mate ho Covid-19 hamutuk na’in sanulu (10) no pasiente ne’ebé oras ne’e baixa hela hamutuk na’in rihun-rua-atus-ida-hitunulu-resin-tolu (2173).

Dili, 20 Maiu 2021 – Prezidente Repúblika (PR) Timor-Leste Francisco Guterres Lú Olo hateten katak nia preokupa tebes ho konflitu violentu ne’ebé mosu oras ne’e entre Israel ho Palestina.
“Nu’udar país livre no independente, ita defende nafatin solusaun polítika pasífika no negosiada atu hakotu kualkér konflitu ne’ebé mosu entre rai rua ka entre rai barak ho razaun ne’ebé de’it. Prezidente Repúblika preokupa tebes ho konflitu violentu akontese daudauk entre ita-nia país belun sira, Palestina no Israel. Ita hein katak ho ajuda komunidade internasionál nian, país rua ne’e bele halakon konflitu boot ne’e iha tempu badak. Hamutuk ita tane dame iha mundu tomak,” dehan PR Lú Olo iha nia mensajen ne’ebé hato’o ohin (20/5) ba povu Timor-Leste relasiona ho selebrasaun loron Restaurasaun Independénsia Timor-Leste ba dala-19.
Kompas haktuir, konflitu entre Israel no Palestina ne’e mosu hikas dezde 10 Maiu liubá no to’o oras ne’e hamate ona sidadaun iha Palestina 200 resin no hakanek 1.000 resin, enkuantu iha Israel sidadaun 10 resin mak mate.
Primeiru-Ministru Israel Benjamin Natanyahu promete katak atake hosi Israel ba Palestina sei kontinua tuir nesesidade hodi garante Israel atu seguru.

Dili, 21 Maiu 2021 – Vise Prezidente Komisaun Rekrutamentu FALINTIL-Forsa Defeza Timor-Leste (F-FDTL) Nuno de Carvalho dos Santos anunsia katak totál númeru final kandidatu F-FDTL ne’ebé pasa iha selesaun dokumentu hodi tuir teste hamutuk ema na’in-2.400.
“Tanba situasaun Covid-19 halo prosesu (rekrutamentu) ne’e tenke adia no ohin ma kami foin bele fó sai ba públiku, ami hakarak deklara katak, lista kandidatu ne’ebé liu iha selesaun dokumentu ba tinan ne’e hamutuk ema 3.139 hosi totál formuláriu 12.259 ne’ebé komisaun rekolla iha inísiu 2020. Maibé, depois komisaun halo re-verifikasaun ba kandidatu 3.139 ne’ebé temi iha leten, konsege hetan númeru final hamutuk kandidatu 2.400,” Nuno deklara iha konferénsia imprensa ne’ebé hala’o ohin (21/5) iha Kuartél Jerál F-FDTL, Fatuhada, Dili.
Nia akresenta katak kandidatu 2.400 ne’e sei hakat fali ba faze ezaminasaun médiku, teste fízika, psiko-téknika, no entrevista. Iha faze hirak ne’e komisaun sei haree hikas kandidatu sira-nia rezultadu ezame no halo tán re-verifikasaun molok fó sai naran finál ba públiku iha fulan Jullu hodi inkorpora ba instituisaun F-FDTL.
Enkuantu lista naran kandidatu sira nian sei taka sai iha kada munisípiu no postu-administrativu sira inklui iha Komandu Polísia Munisipál no Eskuadra sira.

Dili, 24 Maiu 2021 – Provedoria ba Direitu Umanu no Justisa (sigla portugés, PDHJ) kondena asaun ilegál ne’ebé membru Polísia Nasionál Timor-Leste (PNTL) halo durante implementasaun Estadu Emerjénsia (EE) hanesan baku vendedór nuu ho naran Octavio Thal ne’ebé akontese iha domingu (23/5) ne’e iha fronteira Likisá-Dili.
“PDHJ kondena asaun ilegál ne’ebé mak komete hosi membru PNTL sira durante implementasaun EE […] PDHJ husu forsa seguransa sira atu uza meiu sira hanesan negosiasaun, mediasaun, persuasaun no rezolusaun ba konflitu wainhira hasoru situasaun konflitu iha terenu,” PDHJ deklara liuhosi komunikadu imprensa ne'ebé divulga ohin (24/5).
PDHJ mós kondena akontesimentu membru PNTL halo agresaun fíziku hasoru sidadaun ida iha Kuluhun, Dili, ne’ebé akontese iha sábadu (22/5) ne’e tuir keixa ne’ebé PDHJ simu ona.
Tanba ne’e mak PDHJ afirma katak sei haruka kart aba Primeiru-Ministru Taur Matan Ruak nu’udar Ministru Interiór no ba Komandante Jerál PNTL Faustino da Costa, relativa ho akontesimentu rua ne’e.
PDHJ mós rekomenda ba Komandante Jerál PNTL atu foti medida kautelár hodi suspende membru PNTL ne’ebé komete asaun hirak ne’e durante prosesu investigasaun.

Dili, 31 Maiu 2021 – Konsellu Ministru hala’o sorumutuk ohin (31/5) iha Ministériu Finansa, Dili, no aprova projetu Rezolusaun Governu nian hodi mantéin impozisaun Serka Sanitária iha munisípiu tolu (3) mak Bobonaru, Kovalima no Dili ba loron 14 tán, no matéin mós impozisaun Serka Sanitária iha munisípiu rua (2) mak Baukau no Vikeke ba loron 7 tán.
“Nune’e, bandu sirkulasaun ema sira nian entre munisípiu sira ne’e no sirkunskrisaun administrativa sira seluk, exetu iha kazu hirak ne’ebé ninia fundamentu forte,” temi iha komunikadu imprensa ne’ebé ofisialmente divulga ohin (31/5).
Molok ne’e, Governu deside tiha ona hodi estende impozisaun Serka Sanitária iha munisípiu lima (5) to’o 01 Juñu, maibé, liuhosi enkontru Konsellu Ministru nian ohin, aprova tán hodi estende impozisaun Serka Sanitária iha munisípiu lima (5) ne’e, tanba haree ba situasaun epidemiolójika iha Timor-Leste.

Dili, 31 Maiu 2021 – Ministériu Solidariedade Sosiál no Inkluzaun (MSSI) hamutuk ho Komisaun Anti Korupsaun (KAK) no Banku Nasionál Komérsiu Timor-Leste (sigla portugés BNCTL) hala’o konferénsia imprensa ohin (31/5) iha MSSI Kaikoli, Dili, hodi fó hanoin hikas ba ema sira ne’ebé hetan saláriu $500.00 ba leten kada fulan maibé simu mós subsídiu ba uma-kain vulnerável $200.00 iha tinan kotuk ne’e atu entrega ka devolve fila-fali tanba la elejível atu simu subsídiu refere.
Iha estensaun tempu ba benefisiáriu la elejível sira atu entrega osan ne’e ba kofre Estadu liuhosi BNCTL to’o 30 Juñu 2021, tanba haree ba implementasaun regra sira kona-ba estadu emerjénsia, serka sanitária no konfinamentu obrigatóriu.
“Depois de prazu determinadu até 30 Juñu 2021, funsionáriu no traballadór hirak ne’e seidauk devolve ka redepozita tuir mekanizmu ne’ebé estabelese liuhosi BNCTL, mak prosesu tuir mai sei entrega ba KAK hodi halo ezersísiu seluk tuir lei haruka,” deklara Diretór Jerál MSSI Rui Exposto.
Molok ne’e, iha tinan kotuk KAK mós apela tiha ona ba benefisiáriu la elejível sira atu entrega hikas subsídiu $200.00 ne’ebé sira simu liu tiha ona.

Dili, 02 Juñu 2021 – Prezidente Konsellu Munisipál Kombatente Libertasaun Nasionál Munisípiu Manufahi Tobias Amaral Magno ho kódigu ‘Maksakur’ ohin (02/6) hato’o nia lamentasaun iha Manufahi katak veteranu nia oan barak mak la pasa iha prosesu selesaun dokumentu ba rekrutamentu membru FALINTIL-Forsa Defeza Timor-Leste (F-FDTL) foun ne’ebé hala’o iha tinan 2021 ne’e.
Nia akresenta katak veteranu nia oan la pasa maibé “autonomista nia oan sira mak naran barak pasa iha lista rekrutamentu”.
Relasiona ho situasaun ne’e, Maksakur afirma katak Konsellu Veteranu Manufahi halo ona karta ida hodi dirije ba Komisaun rekrutamentu no ohin lori tún ona ba iha Kuartél Jerál F-FDTL.
Nia mós dehan, maioria veteranu sira iha Manufahi prokupa tebes ho problema refere, tanba prioridade ba iha rezime espesiál veteranu nia oan sira, maibé iha realidade hatudu katak veteranu nia oan barak la pasa.

Dili, 04 Juñu 2021 – Traballadór timoroan na’in-70 mak atu aranka hosi Dili, Timor-Leste, hodi ba servisu iha Korea Súl iha sexta (04/6) ne’e maibé na’in-5 la konsege aranka tanba pozitivu ba Covid-19, nune’e traballadór na’in-65 de’it mak konsege semo ba Korea Súl.
Divulgasaun ofisiál hosi Sekretaria Estadu ba Formasaun Profisionál no Empregu (SEFOPE) iha sexta (04/6) ne’e haktuir, traballadór ne’ebé atu aranka ne’e tuir loloos hamutuk na’in-66, maibé molok atu aranka, pesoál saúde sira to’o iha aeroportu Nicolau Lobato, Dili, hodi kansela tán traballadór na’in-1 tanba pozitivu mós ba Covid-19.
Enkuantu traballadór na’in-65 ne’ebé aranka tiha ona ne’e ho sexu mane hotu no foin mak atu ba servisu dahuluk, na’in-41 mak servisu iha área peska no na’in-24 iha área fábrika. Molok aranka, iha kinta (03/6) sira halo mós depedida ho parte SEFOPE.

Dili, 05 Juñu 2021 – Governu Timor-Leste liuhosi Ministériu Administrasaun Estatál halo ona lansamentu fatuk dahuluk ba konstrusaun uma ba família kbiit-laek, ohin (05/6) iha Maubara Lisa, munisípiu Likisá.
Informasaun ofisiál hosi Gabinete Primeiru-Ministru esplika, “ba tinan fiskál 2021 Governu tau orsamentu dólar amerikanu millaun 25, ne’ebé sei harii uluk uma hamutuk 1.272 iha teritóriu laran tomak ba benefisiáriu sira ne’ebé identifikadu ona hosi autoridade suku no aldeia”.
Programa konstrusaun uma kbiit-laek ne’e sei kontinua mós faze daruak iha tinan fiskál 2022 no 2023.
Uma fa kbiit-laek ne’e Governu haktuir katak, nu’udár prioridade VIII Governu nian ne’ebé ho objetivu atu fó mahon ba kbiit-laek sira hodi hela ho dignu.

Dili, 08 Juñu 2021 – Xefe suku sira iha munisípiu Dili hasoru malu ho Primeiru-Ministru Taur Matan Ruak ohin (08/6) iha Ministériu Finansa, Dili, no relata katak komunidade sira entuziasmu tebes atu simu vasina kontra Covid-19.
Tanba ne’e, Xefe suku sira mós sujere ba Governu atu aumenta númeru pesoál saúde ne’ebé fó vasina ba komunidade sira no rezolve kartaun kinur ne’ebé la sufisiente.
Hatán ba ida ne’e, Primeiru-Ministru hateten, “sei diskute kle’an liután ho Ministériu Saúde no ekipa sala situasaun atu bele hetan mekanizmu di’ak iha programa vasinasaun ne’e nune’e bele atinje meta ne’ebé Governu define ona”.
Xefe Governu ne’e mós agradese ba Xefe suku sira-nia sakrifísiu no husu atu sira fó nafatin kontribuisaun atu sidadaun sira simu vasina barak liután.

Dili, 08 Juñu 2021 – Ohin (08/6) Sentru Integradu Jestaun Krize (SIJK) relata tán kazu óbitu Covid-19 timoroan na’in-1 ho sexu mane no idade tinan 86.
Matebian iha istória moras kankru no moras króniku seluk tán, no nia hakotu-iis iha uma iha segunda (07/6) ne’e hafoin halo izolamentu domisiliár.
Enkuantu família ho ekipa saúde sira prepara hodi halo funerál tuir protokolu óbitu ba kazu Covid-19 ne’ebé Timor-Leste adopta.
Iha mós kazu foun infetadu Covid-19 hamutuk na’in-98 ne’ebé SIJK relata ohin, na’in-80 deteta iha Díli no na’in-18 iha munisípiu seluk, no rekuperadu foun na’in-214. Nune’e Timor-Leste rejista ona ema mate ho Covid-19 hamutuk na’in-18, no pasiente ne’ebé oras ne’e baixa hela iha izolamentu hamutuk na’in-2115.

Dili, 10 Juñu 2021 – Ministra Saúde Odete Freitas Belo hateten katak to’o oras ne’e sidadaun iha Timor-Leste ne’ebé simu ona vasina AstraZeneca doze dahuluk mak hamutuk besik rihun sianulu (90.000).
“To’o agora totál serka de 90.000 sidadaun simu ona primeira doze vasina AstraZeneca. Númeru ne’e ita konsege atinje tanba grasa hosi doasaun Governu Austrália ne’ebé suporta ita [...] Doasaun vasina hosi COVAX facility haforsa di’ak liután apoiu sira seluk hosi Governu Austrália no Governu Xína,” dehan Ministra Saúde ohin (10/6), wainhira halo lansamentu ba imunizasaun vasina AstraZeneca kontra Covid-19 ba doze daruak nian, iha CCD, Kaikoli, Dili.
Governante ne’e esklarese mós katak, sidadaun ne’ebé simu ona vasina doze dahuluk maibé hetan moras Covid-19, bele simu doze daruak hodi asegura afetividade vasina no prevene kontájiu vírus.

Dili, 10 Juñu 2021 – Prezidente Repúblika (PR) Francisco Guterres Lú Olo apela ba sidadaun hotu hotu atu hadomi no respeita liután feto sira tanba sira mak ai-riin ba família no ba sosiedade.
“Ba jerasaun ohin loron nian, ha’u aproveita oportunidade ida ne’e hodi apela ba família no sosiedade tomak no ba entidade hotu-hotu atu hadomi no respeita liután ita-nia feto sira, tanba sira mak ai-riin metin ba família no ba sosiedade,” dehan PR Lú Olo iha nia diskursu wainhira lansa livru ‘Buibere Hamriik Ukun Rasik-An’ iha kinta (10/6) ne’e iha Palásiu Prezidensiál, Dili.
Nia mós husu ba Parlamentu Nasionál, Governu, Polísia Nasionál Timor-Leste, Prokuradoria-Jerál Repúblika no Tribunál atu hamutuk proteje vítima sira, inklui labarik feto sira, no hatuu justisa loloos ba sira ne’ebé komete krime.

Europa, 13 Juñu 2021 – Selesaun Portugál obrigatoriamente hasai nia jogadór João Cancelo hosi lista squad ba EURO 2020 tanba defeza ho idade tinan 27 ne’e pozitivu ba Covid-19.
Haktuir sítiu ofisiál Portugál nian, Cancelo konfirmadu pozitivu infetadu Covid-19 hafoin realiza teste PCR iha sábadu (12/6) ne’e no rezultadu sai iha domingu (13/6).
“Tuir protokolu Covid-19 ne’ebé UEFA mantéin molok jogu EURO 2020 hahú, jogadór hotu-hotu no membru ekipa sira sei halo teste RT-PCR, no rezultadu hatudu katak jogadór Portugál Cancelo pozitivu no sira seluk negativu,” haktuir Bola Net.
Nune’e, Portugál bolu hikas jogadór Diogo Dalot hodi troka João Cancelo. Iha jogu entre klubu, Cancelo nu’udar defeza Manchester City nian ne’ebé sai manán-na’in ba Premier League, enkuantu Diogo Dalot iha Manchester United maibé fó empresta hela ba AC Milan.

Dili, 15 Juñu 2021 – Programa Nasaun Unidu ba Dezenvolvimentu (sigla inglés UNDP) entrega apoiu ekipamentu kámera Drone ho marka Mavic Pro 2 hamutuk neen (6) ba Sekretaria Estadu Protesaun Sivíl (SEPS).
Xefe UNDP Munkhtuya Altangerel hateten, ekipamentu refere sei tulun servisu protesaun sivíl nian hodi halo kontrolu ne’ebé foka liu ba rezilénsia oinsá rekolla dadus iha área risku dezastre naturál.
“Ohin loron ami entrega ekipamentu Drone 6 ho espesifikasaun kompleta ho nia asesores teknolojia moderna, hodi fasilita protesaun sivíl halo levantamentu dadus no halo mapeamentu ba área sira ne’ebé risku dezastre,” dehan Altangerel ohin (15/6) iha Kaikoli, Dili, hafoin entrega tiha ekipamentu ne’e ba SEPS.
Líder máximu SEPS Joaquim Gusmão agradese ba apoiu ne’ebé UNDP oferese hodi bele fasilita Governu halo estudu identifikasaun ba risku dezastre.
“Ho ekipamentu hirak ne’e hatudu katak parseria dezenvolvimentu nia apoiu ba kestaun risku dezastre naturál maka’as tebes,” dehan Joaquim Gusmão.

Manufahi, 18 Juñu 2021 – Governu apoia materiál konstrusaun ba uma-kain hamutuk 52 iha munisípiu Manufahi hodi hadi’a hikas sira-nia uma ne’ebé anin-boot estraga tiha iha tinan 2020 liubá.
Koordenadór Jestaun Risku Dezastre munisípiu Manufahi Elezito da Costa  hateten ohin (18/6) katak, vítima dezastre naturál uma-kain 52 ne’e kompostu hosi 27 iha postu-administrativu Same, 15 iha Alas, 5 iha Fatuberliu no 5 iha Turiskai.
Nia akresenta, materiál konstrusaun ne’ebé Governu apoia mak hanesan kaleen simente, ai kuadradu, besi, pregu, arame no osan mão-de-obra.
Vítima dezastre Feliciana de Jesus agradese ba Governu tanba apoia ona materiál konstrusaun hirak ne’e hodi harii fali nia uma ne’ebé hetan estragus iha tinan kotuk.

Dili, 21 Juñu 2021 – Eiz Prezidente Repúblika Timor-Leste José Ramos-Horta lamenta tanba Timor-Leste vota Abstensaun ba Esbosu Rezolusaun kona-ba ‘Situasaun iha Myanmar’ ne’ebé negosia tiha ona entre nasaun sira iha Europa Amérika no ASEAN.
“Abstensaun ba golpe militár violentu, abstensaun ba asasinatu ema sivíl 800 resin, ba enkarserasaun líder nasionál eleitu, ba tarjetu asasinatu ba joven sira, artista, eskritór, kantores, dansarinu. Sé mak foti desizaun ida ne’e?,” dehan Ramos-Horta iha nia divulgasaun ofisiál ohin (21/6).
Horta dehan, Myanmar nia reprezentante permanente rasik ba ONU mós vota afavór, no nasaun sira iha ASEAN hanesan Indonézia, Malázia, Filipina, Singapura, Vietname vota afavór maibé Timor-Leste vota Abstensaun fali.
Horta konsidera Timor-Leste nia votu ne’e nu’udar ‘Vote of Shame’, tanba ne’e nia mós husu deskulpa ba povu Myanmar.
“Ha’u husu deskulpa ba povu Myanmar,” dehan Horta.

Dili, 22 Juñu 2021 – Administradór munisípiu Manufahi Arantes Isaac Sarmento hateten katak Estadu selu saláriu boot ba kargu xefia sira la’os atu hodi halimar facebook no game iha servisu fatin maibé atu hala’o knaar hodi serví Estadu no povu.
Arantes hato’o ida ne’e tanba Administradór postu no Diretór balu la sériu iha enkontru entre Administradór munisípiu ho administradór postu, diretór delegasaun teritoriál no diretór municipal sira kona-ba koordenasaun servisu no planeamentu orsamentu munisípiu ba tinan 2022, ohin (22/06) iha Administrasaun munisípiu Manufahi.
Arantes akresenta, “simu kargu xefia tenke iha responsabilidade hala’o servisu, trasa planu, implementa tuir kompeténsia ne’ebé iha, hodi benefisia povu no rai ida ne’e, la’os simu kargu xefia atu konta lia iha servisu fatin, halimar facebook, halimar game, haree de’it vídiu iha youtube, maibé simu kargu xefia prontu hala’o nia knaar durante oras 24, no prontu fila tarde ba uma, sé lakohi fila tarde, di’ak liu lalika asume kargu xefia”.
Enkuantu enkontru ne’e ho objetivu atu halo koordenasaun servisu no mós trasa programa no orsamentu kada administradór postu, servisu munisípál no servisu delegasaun teritoriál sira iha Manufahi ba tinan 2022, nune’e sai hanesan planu prioridade munisípiu nian hodi aprezenta ba Governu Sentrál.

Dili, 06 Jullu 2021 – Ministru Justisa (MJ) Manuel Cárceres informa katak to’o loron ohin (06/7) parte saúde rejista Prizioneiru hamutuk na’in-59 iha Prizaun Glenu, Ermera, mak pozitivu infetadu Covid-19, no iha mós Guarda Prizionál na’in-1.
“Ha’u informa ba sua exelénsia Primeiru-Ministru (Taur Matan Ruak) katak to’o ohin (06/7) iha Glenu ita-nia maluk prizioneiru sira ne’e na’in-59 mak infetadu Covid-19, maibé sira asintomátiku tanba ne’e sira-nia situasaun di’ak hela, Servisu Saúde Munisipál Ermera nian mós tau-matan hela  ba sira. […] Prizioneiru na’in-59 no Guarda Prizionál ida (mak infetadu), no Guarda Prizionál ne’e halo auto-konfinamentu iha nia uma,” MJ informa hafoin hasoru malu ho Primeiru-Ministru Taur Matan Ruak ohin iha Faról, Dili.
MJ akresenta katak iha Prizaun Suai, Kovalima, to’o agora na’in-1 mak sei pozitivu infetadu hela, no iha prizaun Bekora, Dili, livre tiha ona.

Dili, 22 Juñu 2021 – Embaixadór Austrália iha Timor-Leste Peter Roberts hateten katak Austrália nia Ministru Saúde no Kuidadu ba Ema Idozu la temi atu rekomenda Austrália nia polítika kona-ba implementasaun vasina AstraZeneca ba nasaun hotu-hotu tanba nasaun ida-idak iha ninia polítika rasik.
Peter Roberts hato’o ida ne’e relasiona ho informasaun hosi mídia balu ne’ebé dehan katak Austrália implementa de’it vasina AstraZeneca ba ema ho idade 60 ba leten tanba haree ba kazu balu ne’ebé karik efeitu kolaterál hosi vasina AstraZeneca.
“Austrália nia Ministru Saúde no Kuidadu ba Ema Idozu la fó sai rekomendasaun ida ne’e ba nasaun hotu-hotu ne’ebé mak daudauk ne’e uza hela AstraZeneca,” dehan Peter liuhosi mensajen infográfiku ne’ebé divulga ohin (22/6).
Peter akresenta katak, nasaun sira hanesan Timor-Leste ne’ebé iha transmisaun komunitária ka lokál, risku ba Covid-19 boot liu fali duke kompara ho efeitu kolaterál hosi vasina, nune'e nia enkoraja nafatin ema hotu atu simu vasina.
“OMS kontinua rekomenda katak adultu hotu-hotu ne’ebé mak ho idade 18 ba leten seguru atu hetan vasinasaun ho vasina AstraZeneca,” tenik Peter.

Dili, 28 Abril 2021 – Liuhosi sesaun plenária extraordinária ne’ebé realiza ohin (28/4) hodi diskute kona-ba pedidu deklarasaun Estadu Emerjénsia (EE) ba dala-13, Parlamentu Nasionál autoriza Prezidente Repúblika Francisco Guterres Lú Olo atu dekreta estensaun EE ba dala-13 ne’e ba loron tolunulu (30) tán, ho rezultadu votasaun á favór 43, kontra 0 no abstensaun 16. Nune’e, EE ba dala-13 ne’e sei tama iha vigór iha loron 03 Maiu 2021 ho oras 00:00 to’o loron 01 Juñu 2021 ho oras 23:59. Sesaun Plenária ne’ebé hala’o iha Parlamentu Nasionál ne’e prezide hosi Prezidente Parlamentu Nasionál Aniceto Guterres Lopes, akompaña hosi membru Meza sira no hetan prezensa hosi Vise Primeiru-Ministru José Maria dos Reis, hamutuk ho membru Governu sira seluk, no mós ekipa Sala Situasaun.

Dili, 23 Juñu 2021 – Xefe Estadu Maiór Jenerál FALINTIL-Forsa Defeza Timor-Leste (F-FDTL) Tenente Jenerál Lere Anan Timur hakarak atu F-FDTL ka Governu hasoru direita fábrika hodi sosa rasik material militár nian iha fábrika no la’os liu fali hosi tenderizasaun ba kompañia sira.
“Ha’u hateten ba señor Prezidente Repúblika atu hato’o ba señor Primeiru-Ministru katak ba Instituisaun Militár, ba materiál Militár, ha’u lakohi fó ba kompañia. Instituisaun direita ba fábrika. Ne’e la’os sosa hahán ka sosa saida mak ita tender, tender, ne’e material de guerra, kilat, kilat-musan, buat sira ne’e ita tenke ba direta. Instituisaun ho fábrika ka Governu ho fábrika. Ida ne’e mak di’ak liu”, afirma Tenente Jenerál Lere Anan Timur ba imprensa hafoin hasoru malu ho Xefe Estadu ohin (23/6) iha Palásiu Prezidensiál, Dili.
Nia mós konsidera katak ho dalan ida nune’e sei evita mós prátika korupsaun.
“Dalaruma ita iha interese iha laran. Tender ne’e para pursentu ne’e tama. […] Ida ne’e ha’u kontra kedas,” Tenente Jenerál dehan.
Ko’alia kona-ba situasaun seguransa iha rai-laran, Tenente Jenerál konsidera katak oras ne’e di’ak no estável hela.

Dili, 24 Juñu 2021 – Primeiru-Ministru (PM) Taur Matan Ruak hateten katak nia sente kontente tebes no agradese tanba Eiz Prezidente Repúblika no Eiz PM Kay Rala Xanana Gusmão disponibiliza ona nia-an hodi simu vasina Sinovac doze dahuluk kontra Covid-19.
Taur konsidera katak ida ne’e nu’udar ezemplu di’ak ida ba sidadaun sira hotu atu halo tuir hodi simu vasina atu prevene-an hosi ospitalizasaun no mate.
“Ha’u kontente loos tanba ne’e fó ezemplu di’ak ba iha ita hotu-hotu para tuir buat ne’ebé Avó Nana halo, kontribui simu vasina, tanba hanesan Ministériu Saúde dehan, Ministériu Saúde nia motto ‘Ita-nia Saúde Iha Ita-nia Liman Rasik’, tanba ne’e hato’o parabéns no obrigadu barak,” dehan Taur, tuir informasaun divulgadu hosi nia Gabinete ohin (24/6).
Aléin hosi Xanana Gusmão, líder sira seluk ne’ebé simu ona vasina mak hanesan, Eiz Prezidente Repúblika José Ramos-Horta, Eiz PM Marí Alkatiri, PM Taur rasik, Prezidente Repúblika Francisco Guterres Lú Olo, Tenente Jenerál Lere Anan Timur no Arsebispu Arkidioseze Dili Dom Virgílio do Carmo.

Dili, 25 Juñu 2021 – Ministru Edukasaun, Juventude no Desportu Armindo Maia ohin (25/6) hasoru malu ho Primeiru-Ministru (PM) Taur Matan Ruak iha Faról, Dili, hodi ko’alia kona-ba planu atu rekonstrui eskola hamutuk 250 no rekruta profesór hamutuk na’in-975 iha tinan ida ne’e.
“Ha’u informa kona-ba prosesu no lala’o kleur uitoan tanba ita hotu hatene Covid-19, ita labele book-an no prosesu mós tama tenke liuhosi AND, liuhosi Obras Públika, maibé ohin Sua Eselénsia Primeiru-Ministru husu ba ha’u para bele dudu prosesu ne’e lalais. […] Iha mós kestau kona-ba rekrutamentu 975 vagas ho sira ne’ebé kontratadu ne’e mós informa, ita sei iha prosesu diskusaun ba sira kontratadu rihun 500 resin, sira ne’ebé voluntáriu rihun resin, vaga 975 ne’ebé ita iha atu halo rekrutamentu sei iha prosesu diskusaun,” dehan MEJD kona-ba planu refere hafoin remata enkontru.
Nia akresenta katak ba rekonstrusaun eskola 250 ne’e parte Governu sei esforsa hodi atinje pelumenus 70% ka 80%.

Dili, 27 Juñu 2021 – Polísia Nasionál Timor-Leste (PNTL) liuhosi Departamentu Nasionál Tránzitu no Seguransa Rodiviária halo operasaun pasa revista ba transporte sira ne’ebé halo movimentu iha domingu (27/6) kalan no prende kareta Estadu rua ne’ebé kontinua halo movimentu iha tempu kalan sein karta autorizasaun.
“Kuandu kareta ho motór Estadu halo movimentasaun iha loron Sábadu no Domingu inklui mós ba loron feriadu sira mak laiha karta autorizasaun, ida ne’e difine iha ita-nia lei kódigu penál Timor-Leste nian (katak krime). Tanba ne’e apela ba Diretór sira wainhira uza patrimóniu Estadu atu halo movimentu iha kalan ka loron boot ruma tenke iha karta autorizasaun servisu hodi hatudu katak ita-boot sira hala’o servisu Estadu nian,” Komandante Polísia Tránzitu Nasionál, Superintendente Polísia João Belo informa iha Kaikoli, Dili, hafoin remata atividade operasaun iha domingu kalan ne’e.
Komandante Belo akresenta katak kareta Estadu hirak ne’e sei entrega hikas ba Ministériu maibé tenke liu hosi prosesu administrasaun.
Atividade pasa revista ne’e iha mós transporte seluk ne’ebé PNTL prende mak hanesan motorizada 10, dokumentu kareta 10 no kareta hamutuk 11 ne’ebé komete infrasaun.

Dili, 28 Juñu 2021 – Porta-vóz Komandu Jerál Polísia Nasionál Timor-Leste (PNTL) Superintendente Xefe Arnaldo de Araújo informa ohin (28/6) katak, Polísia munisípiu Díli buka tuir hela ema balu ne’ebé sunu bandeira Portugál relasiona ho rezultadu derota ne’ebé Portugál hetan iha kopa Euro 2020 kontra Béljika ne’ebé hala’o ohin 04:00 am otl.
“Insidente ne’e akontese tanba de’it jogu entre Portugál ho Béljika ne’ebé mak Portugál lakon, sira ne’ebé mak simpatizante ba Portugál sente la kontente no ema balu ne’ebé mak laiha responsabilidade sunu bandeira Portugál, no oras ne’e daudauk suspeitu sira ne’e Polísia Munisípiu Dili buka tuir hela no hein katak iha tempu badak suspeitu sira ne’e sei kaptura hotu no sei halo prosesu tuir regra ne’ebé mak iha,” Arnaldo de Araújo informa iha nia knaar-fatin, Dili.
Nia akresenta, wainhira fanátiku ba nasaun ida iha jogu sira tenke pronto simu rezultadu saida de’it mak nasaun ne’e hetan no labele sunu fali bandeira.
“Labele sunu fali bandeira no símbolu nasaun ida nian tanba ida ne’e hatudu katak ita la respeita nasaun sira seluk,” deha Porta-vóz ne’e.
Enkuantu iha jogu ne’e, Béljika halakon Portugál ho golu 1-0, tanba ne’e Béljika sei hakat ba faze tuir mai no Portugál tenke sai ona hosi kopa Euro 2020.

Dili, 30 Juñu 2021 – Parlamentu Nasionál (PN) autoriza ona Prezidente Repúblika (PR) Francisco Guterres Lú Olo atu deklara tán estensaun Estadu Emerjénsia (EE) ba teritóriu nasionál ba dala-15 ho durasaun loron tolunulu (30) ne’ebé sei vigora iha 02 to’o 31 Jullu 2021.
Pedidu estensaun EE ba dala-15 ne’e PN aprova ohin (30/6) liuhosi votasaun ho rezultadu votu áfavór 39, kontra 0 no abstensaun 20, ho nune’e autoriza PR atu deklara EE ba dala-15.
Pedidu estensaun EE ne’e, PR haktuir liuhosi nia mensajen ba PN katak, tanba haree ba impaktu hosi pandemia Covid-19 ne’ebé hamate ona ema barak no iha Timor-Leste rejista kazu konfirmadu rihun resin ona no iha mós kazu mate, inklui haree ba variante Delta ne’ebé sirkula ona iha nasaun viziñu Indonézia.

Manufahi, 05 Jullu 2021 – Bebé hamutuk na’in-628 mak moris iha uma túr-ahi Price Rainier III of Monaco Same, Manufahi, durante pandemia Covid-19 hahú hosi fulan Abríl 2020 to’o Juñu 2021.
Koordenadora Uma Túr-Ahi Price Rainier III of Monaco Same, Rosália Imaculada ohin (05/7) informa katak, “totál 628 ne’e kompostu hosi bebé ho sexu mane na’in-351 no bebé ho sexu feto na’in-277, inan na’in-2 mak partu bebé kaduak”.
Hosi totál refere, iha mos mós bebé na’in-4 mak mate ho kondisaun na’in-2 mate iha inan nia kanotak no na’in-2 seluk mate hafoin túr-ahi tiha.
Rosália esplika katak bebé ne’ebé mate tanba família ho inan tarde lori ba iha uma túr-ahin. Enkuantu númeru mortalidade bebé iha munisípiu Manufahi iha tinan 2 ikus ne’e tún kompara fali ho tinan hirak ba kotuk.

Dili, 05 Jullu 2021 – Sentru Integradu Jestaun Krize (SIJK) ohin (05/7) relata katak rejista tán kazu mate ho Covid-19 na’in-1 timoroan ho sexu feto no idade tinan 17.
“(nia) hela iha Dili, Diagnostikada ho sindroma insufisiénsia respiratória agura (SIRA) tanba Covid-19 (Cycle Thresehold E gene 30,7) iha HNGV iha loron 16 Juñu. Iha loron ne’e kedas hala’o tratamentu iha Vera-Krúz tuir protokolu ba Covid-19, inklui oksijenasaun liuhosi ventiladór. Hafoin loron 18 pasiente la mellora, no horisehik (04/7) iis-kotu iha 16:50, tanba multiple organ failure,” esplika SIJK iha komunikadu imprensa ne’ebé Timor News asesu ohin.
Família hosi matebian koordena ho ekipa saúde hodi hala’o tiha ona prosesu funerál tuir protokolu ne’ebé adopta iha Timor-Leste.
To’o agora Timor-leste rejista ona kazu óbitu Covid-19 hamutuk na’in-25, enkuantu iha mós kazu pozitivu foun ne’ebé SIJK relata ohin hamutuk na’in-36 no rekuperadu foun na’in-25. Nune’e kazu ativu ka pasiente ne’ebé oras ne’e baixa hela iha Timor-Leste hamutuk na’in-925.

Dili, 07 Jullu 2021 – Konsellu Ministru hala’o sorumutuk ohin (07/7) iha Palásiu Governu, Dii, no aprova projetu Rezolusaun ida hodi mantéin implementasaun Serka Sanitária (SS) iha munisípiu Dili ba loron hitu (7) tán to’o 15 Jullu 2021 tanba haree ba evolusaun pandemia Covid-19.
Parte Governu define hodi temi iha komunikadu imprensa ofisiál ne’ebé divulga ohin (07/7) katak ho SS refere, kontinua bandu sirkulasaun ema sira nian entre munisípiu Dili no sirkunskrisaun administrative sira seluk, exetu iha kazu hirak ne’ebé ninia fundamentu forte tanba razaun sira seguransa púbika, saúde públika asisténsia umanitária, manutensaun sistema abastesimentu públiku ka reazaun seluk ne’ebé presiza atu hala’o ba interese públiku nian.
Proibisaun ba sirkulasaun ne’e la abranje ba ema ne’ebé komprova ona vasinasaun kompleta ka simu ona vasina doze daruak, nune’e mós ba labarik sira iha tinan neen mai kraik. Enkuantu ba munisípiu Baukau, Governu deside ona hodi la renova impozisaun SS.

Dili, 07 Jullu 2021 – Diretór Diresaun Jerál Abitasaun no Urbanizmu (sigla portugés DJHU) Roger Tertuliano Belo, akompaña hosi ekipa tékniku sira, iha kuarta (07/7) ne’e iha edifísiu MOK, Kaikoli, Dili, aprezenta dezeñu Espasu Verde no Liña Bisikleta ba Ministru Obras Públika (MOP) Salvador dos Reis Pires, ne’ebé sei implementa iha área identifikadu iha sidade Dili.
Informasaun ofisiál ne’ebé divulga ohin katak, “dezeñu ba espasu verde ne’e sei okupa fatin públika ne’ebé sai ona tarjetu ba DJHU liuhosi Diresaun Nasionál Urbanizmu ne’ebé identifika ona mak hahú hosi Jardín 2006 hosi lampu tránzitu ka kruzamentu edifísiu Ministériu Justisa nia oin to’o iha kruzamentu EDTL nian”.
Iha aprezentasaun ne’e, Ministru Salvador kontinua fó orientasaun ba DJHU atu finaliza tiha dezeñu ba implementasaun nune’e bele fasilita populasaun nia movimentu ho saudável.

Dili, 07 Jullu 2021 – Diresaun Nasionál Urbanizmu (DNU) liuhosi Departamentu Estudu no Urbanizmu Seksaun Kontrolu, iha kuarta (07/7) ne’e, hamutuk ho líder komunitária suku Fatuhada, Dili, halo intervensaun direita hodi tún ba observa no identifika valeta sira ne’ebé taka hosi komunidade nia abitasaun ka hela-fatin iha Aldeia 05, suku Fatuhada.
Liuhosi informasaun divulga iha pájina ofisiál DNU hateten katak abitasaun taka valeta ne’e tanba “liga ho atitude hosi komunidade balu ne’ebé laiha responsabilidade ba umanu no ambiente, no sai hanesan kauza dahuluk ba inundasaun”.
Iha observasaun, ekipa DNU konsege rekolla informasaun sira relasiona ho problema refere, nune’e sei toma nota iha ajenda enkontru DNU nian hodi diskuti atu solusiona.

Dili, 09 Jullu 2021 – Prezidente Repúblika (PR) Francisco Guterres Lú Olo enkoraja atleta timoroan na’in-3 atu ba kompete iha Tokyo Olympic Games 2020 (2021) ho aten-barani no neon-metin hanesan bei’ala sira.
“Ita-boot sira sei reprezenta ita-nia rain doben Timor-Leste no sei kompete ho atleta sira seluk hosi rai oioin. Prezidente Repúblika enkoraja ita-boot sira atu haktuir ita-nia bei’ala sira. Katak sei kompete ho aten-barani no neon-metin! Ho forsa vontade maka’as, determinasaun no persisténsia. […] Karik ita-boot sira manán medulla ruma, sei fó onra boot liután ba Timor-Leste. Maibé tuir Pierre Coubertain hatete ’Importante liu la’os manán, maibé kompete ho dignidade’. Ha’u-nia votu susesu ba imi hotu,” dehan PR ohin (09/7) iha sorumutuk ho atleta na’in-3 hodi halo despedida tanba atu aranka ba Japaun iha loron hirak tuir mai.
Hosi atleta na’in-3 ne’e, atleta na’in-2 Imelda Belo ho José da Silva mak sei kompete iha modalidade Natasaun, no Felisberto de Deus sei kompete iha modalidade Atletizmu. Enkuantu Olympic Games ne’e sei realiza iha 23 Jullu to’o 08 Agostu 2021 iha Japaun.
Timor-Leste partisipa ona ba dahuluk iha Olympic Games ne’ebé realiza iha Austrália iha tinan 2000 no ba daruak iha Brazíl iha tinan 2016.

Dili, 09 Jullu 2021 – Ministra Saúde Odete Freitas Belo informa ba ema hotu-hotu katak molok atu ba simu vasina kontra Covid-19 tenke hán bosu, deskansa no hemu bee barak, no hafoin simu tiha vasina labele ansi fila sedu ba uma.
“Antes atu mai vasina tenke hán bosu, kalan tenke deskansa, hemu bee barak no depois simu tiha vasina túr iha ne’e (sentru vasinasaun) atu profisionál saúde sira bele observa ita-boot, lalika ansi lalais ba uma, mai vasina ne’e tenke preparadu ho neon ho laran, no labele fila lalais, túr iha ne’e minutu 30 hanesan ne’e kuandu sente laiha ona reasaun buat ruma depois mak fila ba uma,” dehan Ministra Odete ohin (09/7) iha serimónia lansamentu imunizasaun kontra Covid-19 ho vasina AstraZeneca Doze Daruak nian, iha Sentru Saúde Metinaru, Dili.
Ministra mós hateten katak uza de’it máskara la sufisiente atu evita-an hosi Covid-19, tanba ne’e nia husu atu ema hotu-hotu kumpri nafatin regra seluk tán hanesan fase-liman ho sabaun, uza hand sanitizer, distánsia sosiál, evita kaer oin no ba simu vasina.

Dili, 09 Jullu 2021 – Governu Korea Súl suspende provizóriu mobilizasaun traballadór timoroan hosi Timor-Leste atu ba servisu iha Korea Súl tanba Covid-19 variante Delta kontinua infeta iha Korea Súl no da'et maka'as mós iha mundu.
Informasaun refere Reprezentante HDR Korea Súl iha Timor-Leste hato’o ba Sekretaria Estadu ba Formasaun Profisionál no Empregu (SEFOPE) liuhosi Diretór Diresaun Nasionál Empregu Esteriór Filomeno Soares, wainhira sira hasoru malu ohin (09/7) iha Dili.
CNN haktuir, variante Delta iha Korea Súl oras ne’e da’et aumenta liuliu ba ema ho idade tinan 20 to’o 30 ba leten. Parte kompetente iha Korea Súl kontinua husu sidadaun sira iha Seoul no fatin seluk mós atu kontinua uza máskara inklui ba sira ne’ebé simu ona vasina.

Dili, 11 Jullu 2021 – Arjentina sai nu’udar vensedór ka kampeonatu ba Kopa Amérika 2021 hafoin halakon Brazil ho score 1-0 iha finál Kopa Amérika 2021 ne’ebé hala’o ohin (11/7) iha estádiu Maracana, Rio de Janeiro.
Golu ne’ebé lori vitória ba Arjentina ne’e marka hosi jogadór Ángel Di María iha parte dahuluk iha minutu 22’.
Ho nune’e Arjentina halo tán istória hodi sai nu’udar nasaun ne’ebé hetan vitória Kopa Amérika barak liu ho totál dala-15 hanesan ho Uruguai ne’ebé manán mós dala-15, enkuantu Brazíl dala-9 ona.
Vitória ba Kopa Amérika 2021 ne’e sai mós hanesan Lionel Messi nia troféu internasionál dahuluk ne’ebé nia hetan hamutuk ho selesaun nasionál Arjentina.

Dili, 13 Jullu 2021 – Ministériu Defeza (MD) Estadus Unidus Amérika (EUA) mak finansia projetu reabilitasaun Aeródromu Baukau, Timor-Leste, ho montante osan dólar amerikanu millaun 10.
“Projetu reabilitasaun (Aeródromu Baukau) ne’e finansia hosi Ministériu Defeza EUA ho montante dólar amerikanu millaun 10 ho objetivu atu hadi’ak kapasidade F-FDTL nian iha área seguransa, apoiu umanitária no resposta ba dezastre naturál,” haktuir informasaun ofisiál hosi Gabinete Primeiru-Ministru publika ohin (13/7).
Parte Governu Timor-Leste liuhosi Primeiru-Ministru Taur Matan Ruak hamutuk ho Embaixadór EUA iha Timor-Leste Kevin Blackstone lansa ona fatuk dahuluk iha segunda (12/7) ne’e ba projetu reabilitasaun refere nu’udar marka ofisiál ba inísiu reabilitasaun.
Iha inísiu fulan Outubru tinan ne’e, ekipa konjunta Enjeñaria hosi F-FDTL no militár EUA sei hala’o reabilitasaun eskalaun ki’ik iha Aeródromu Baukau inklui hadi’a lutu perímetru no konstrusaun armajen ba ekipamentu ne’ebé F-FDTL sei utiliza ba operasaun no manutensaun ba ninia komponente aéreu.

Dili, 14 Jullu 2021 – Deputada sira iha Parlamentu Nasion’al hosi Grupu Feto Parlamentár Timor-Leste (sigla portugés GMPTL) kontinua fó konfiansa ba Deputada Lídia Norberta dos Santos Martins hodi lidera GMPTL ba períodu 2021-2023, haktuir Parlamentu Nasionál nia divulgasaun ofisiál ohin (14/7).
Iha Divulgasaun ofisiál ne’e temi, “konfiansa refere Deputada sira hosi membru GMPTL fó liuhosi eleisaun ho votu 13 ba Deputada Lídia no votu 12 ba kandidata Deputada seluk”.
Membru GMPTL deside avansa ho lista kandidata rua ba Prezidente GMPTL mak hanesan, lista A ne’ebé hetan votu 13 mak reprezenta kandidata Deputada Lídia Norberta dos Santos Martins nu’udar Prezidente ho nia Vise no Sekretária, no lista B ne’ebé hetan votu 12 mak reprezenta kandidata Deputada Isabel Maria B Freitas Ximenes nu’udar Prezidente ho nia Vise no Sekretária.
Enkuantu kandidata ba Vise Prezidente GMPTL iha lista A no B ne’e hanesan de’it mak Deputada Domingas dos Santos, nune’e mós Sekretária mak Deputada Elvina Sousa Carvalho.

MAUBARA, 29 ABRIL 2019: Ministériu Obras Públikas liu husi Diresaun Nasionál Estradas Pontes no Controlu Ceias, Kontinua tau atensaun hodi fo orientasaun ba kompañia Reinacense hodi hamós rai ne'ebé monu hodi taka estrada no baleta iha parte Karimbala inklui halo mós manutensaun estrada parte karimbala nian tamba impaktu husi inudasaun iha fulan Janeiru no Fevéreiru laran. DNEPCC simu orientasaun husi S.Exa.Ministru Obras Públikas, Arq: Salvador Eugénio Soares dos Reis Pires, hodi kontinua tau atensaun ba estradas Públiku sira hodi labele fó impaktu ba movimentasaun trasporte públiku no privadu iha fatin refere.

Dili, 14 Jullu 2021 – Konsellu Ministru hala’o reuniaun ohin (14/7) iha Palásiu Governu Dili, lidera hosi Primeiru-Ministru Taur Matan Ruak, no aprova projetu Rezolusaun ida hodi estende implementasaun Serka Sanitária iha munisípiu Dili ba loron 14 tán ne’ebé sei remata iha 29 Jullu 2021 ho oras 23:59, haktuir komunikadu imprensa ofisiál hosi Governu.
Komunikadu ne’e temi, “Konsellu Ministru aprova projetu Rezolusaun refere hafoin rona tiha aprezentasaun hosi Sala Situasaun Sentru Integradu Jestaun Krize (SS-SIJK) kona-ba pontu situasaun epidemiolójika nasion’al”.
Nune’e, bandu nafatin sirkulasaun ema sira iha munisípiu Dili no sirkunskrisaun administrativa sira seluk, exetu iha kazu hirak ne’ebé ninia fundamentu forte tanba razaun sira seguransa públika, saúde públika, asisténsia umanitária, manutensaun ba sistema abastesimentu públiku ka razaun seluk ne’ebé presiza atu hala’o ba interese públiku nian.
Proibisaun sirkulasaun ne’e la abranje ba ema sira ne’ebé komprova ona vasinasaun kompleta (doze rua) kontra Covid-19, nune’e mós ba labarik sira iha tinan neen mai kraik ne’ebé akompaña inan-aman sira.

Baukau, 13 Agostu 2021- Leonel Belo hanesan defisiente fíziku ida hosi suku Makalaku, postu-administrativu Kelikai, munisipiu Baukau, informa katak, nia sente triste tanba hakotu estudu iha eskola sedu tebes no ohin loron haree nia maluk defisiente sira seluk hanesan nia bele asesu ba edukasaun no kampu traballu, maibé nia labele tanba ekonomia la sufisiente nune’e nia tenke hapara estudu iha klase sexto ano.
“Hakarak atu eskola fali maibé ekonomia laiha. Ha’u sente triste uitoan, haree kolega defisiente balu ba eskola, ba servisu, maibé ha’u iha uma  de’it,” haktuir Leonel ba jornalista Timor News, ohin (13/8), via telefone.
Leonel akresenta, nia rasik deside hapara estudu la’os tanba nia mak lakohi ona atu eskola, maibé inan-aman mak kbiit la to’o duni.
Leonel mós haktuir katak iha tinan 2020 nia fa’an pulsa maibé pandemia Covid-19 halo nia tenke hapara mós nia atividade negósiu ida ne’e.
Leonel ne’ebé nu’udar oan ba dahituk hosi maun-alin na’in-8 ne’e husu ba Governu atu identifika no tau-matan didi’ak ba ema ho defisiénsia sira iha Timor-Leste tanba balu loron-kalan túr de’it iha uma no balu iha estrada ninin.

Dili, 16 Agostu 2021 – Reitór Universidade Nasionál Timor Lorosa’e (UNTL) João Soares Martins hateten ohin (16/8) iha nia knaar fatin, kampus UNTL sentrál, Dili, katak UNTL nia dosente balu seidauk simu vasina kontra Covid-19.
Reitór UNTL dehan, aula prezensiál reativa tiha ona hahú hosi 09 Agostu liubá maibé UNTL deside ona katak dosente ne’ebé seidauk simu vasina kontra Covid-19 sei mantéin fó aula online.
“Dosente sira mós balu (simu ona) vasina, balu seidauk (simu) vasina. Iha ami-nia reuniaun, ami deside katak dosente ne’ebé la (simu) vasina labele fó aula prezensiál, nia tenke halo gravasaun ba nia matéria ka kontinua ho aula online, ne’e para ita labele fó risku ba estudante sira,” dehan Reitór João ba jornalista Timor News.
Enkuantu ba estudante sira, nia esplika katak, tenke simu vasina pelu-menus doze ida hodi bele tuir aula prezensiál ne’ebé sei komprova ho kartaun vasinasaun. Estudante ne’ebé seidauk simu vasina sei kontinua ho aula online.
"Ne'e para enkoraja sira bele simu vasina," Reitór tenik.
Reitór hato’o mós lia-menon ba komunidade akadémika sira katak tenke simu vasina atu nune’e universidade bele hala’o atividade hotu-hotu ho normál.

Dili, 18 Outubru 2021 – Ministra Saúde (MS) Odete Freitas Belo, ofisialmente simu ona vasina kontra Covid-19 tipu Pfizer lote dahuluk ho doze 100.620, ohin (18/10) iha edifísiu SAMES, Dili, hodi aplika ba foinsa’e sira ne’ebé ho idade tinan 12 to’o 17 iha Timor-Leste.
Vasina lote dahuluk ne’e to’o iha Timor-Leste iha sábadu (16/10) liubá liuhosi mekanizmu COVAX no finansia hosi Governu Estadus Unidus Amérika (EUA).
“Populasaun sira ne’ebé ho idade tinan 18 ba leten sei kontinua simu vasina AstraZeneca ka Sinovac,” Governu esplika iha komunikadu ofisiál ne’ebé Timor News asesu ohin.
Aléin hosi vasina Pfizer, MS mós simu sistema refrijerasaun temperatura ultrabaixa ne’ebé sei uza hodi armazena vasina.

Manufahi, 16 Novembru 2021 – Prezidente Repúblika (PR) Francisco Guterres Lú Olo, hamutuk ho nia espoza Cidalia Mouzinho Lopes Guterres, ohin (16/11) hala’o vizita ba munisípiu Manufahi.
Iha vizita ne’e, populasaun Manufahi simu PR ho nia espoza ho kultura ne’ebé hanaran sergala hosi suku Holarua, Same.
Foinsa'e suku Holarua Adão da Costa sente kontente ho vizita Xefe Estadu nian iha munisípiu Manufahi, hodi haree no rona direitamente povu Manufahi nia preokupasaun.
Hafoin komunidade sira simu PR no nia espoza iha Leusate, PR no komitiva kontinua vizita hodi presta omenjen ba estátua Dom Boa Ventura no símu bua-malus matak- malirin iha ai-daak lulik Luak-Manufahi.
PR no espOza mós kontinua presta omenajen no tau ai-funan ba erói pátria iha osuáriu Luak, no kuda ai-kameli nu’udar símbolu haburas no proteje natureza no meiu ambiente iha osuáriu Luak.
Tuir oráriu, iha kuarta (17/11) aban, PR sei halo diálogu ho komunidade no autoridade sira iha salaun parókia Nossa Senhora de Assunção, Same.

Dili, 18 Novembru 2021 – Prezidente Repúblika Francisco Guterres Lú Olo, ho nia espoza Cidalia Nobre Guterres, ohin (18/11), hala’o vizita ba munisípiu Ainaru, ne’ebé simu hosi povu Ainaru iha Aiasa, postu-administrativu Hatu-udu.
“Ami ho haksolok hakat liu mai tuir dalan ne’ebé mak oan sira, inan-aman sira hamutuk ho autoridade fó hela dalan. Ne’ebé ami hakat liu daudauk uluk ona hodi soe ain tuir dalan ne’ebé mak ita-boot sira fó ba ami. Ne’ebé ami uluk ona ba uma no fatin. Aban sei tuir ba mak ita sei bele ko’alia di’ak tán. Obrigadu barak”, hateten Prezidente Lú Olo ba lia-na’in, autoridade munisipál no komunidade, hodi husu lisensa atu hakat liu ba Osuáriu munisípiu Ainaru hafoin simu tiha hosi komunidade.
Iha Osuáriu, Xefe Estadu hateten, “Timor-Leste iha parte ne’ebé-ne’ebé de’it, sempre halo parte istória Timor-Leste nian ba luta de libertasaun nasionál nian”.
Administradór Ainaru, Leovigildo Amaral Pereira hateten katak populasaun iha Ainaru kontente tanba Prezidente bele vizita sira-nia munisípiu.
Ko’alia kona-ba dezafiu saida mak nia no komunidade sira enfrenta no hakarak ko’alia ho Prezidente Repúblika, Administradór ne’e hateten, “hakarak aprezenta ba Sua Exelénsia Prezidente Repúblika dezafiu sira relasiona ho dezastre naturál iha 4 Abril, implementasaun estadu emerjénsia, Covid-19 no kampaña vasinasaun no mós situasaun komunidade hamutuk 152 ne’ebé mate iha fulan Setembru, iha munisípiu Ainaru, ho razaun ne’ebé la klaru”.
Enkuantu dezafiu hirak ne’e sei hato’o iha diálogu ne’ebé Prezidente sei halo ho komunidade sira iha loron aban (19/11) tuir ajenda.

Dili, 16 Agostu 2021 – Komisaun Anti Korupsaun (sigla portugés, CAC) ohin (16/8), ezekuta órden juíz Ivan Patrocino Antonio iha Tribunál Distritál Dili (TDD) ho númeru NUC 007/21.CAC.TL hodi halo buska no apreensaun ba Autoridade Portuátria Timor-Leste (APORTIL) relasiona ho aluga Ró Tranship II Gresik.
CAC nia komunikadu imprensa haktuir, “Ekipa Investigadór CAC halo auto inkéritu ba Diretór Nasionál Diresaun Kabotajen iha APORTIL nia edifisiu iha tasi-ibun Portu Dili tanba suspeita hela kona-ba autoria krime abuzu podér no partisipasaun ekonomia prevé iha artigu 297 juncto 299 Kódigu Penál. Iha operasaun loron ohin, Investigadór CAC sira halo buska apreensaun iha fain tolu (3); gabinete Diretór Kabotajen, gabinete Prezidente APORTIL no rezidénsia Diretór Nasionál Kabotajen nian”.
CAC informa, objetu krime lubuk ida ne’ebé Investigadór sira ohin preende mak hanesan komputadór, dokumentu importante sira relasiona ho prosesu kontratu aluga Ró Tranship II ho ninia prosesu aprovizionamentu no pagamentu. 
Investigadór CAC ne’ebé apoia hosi Polísia Nasionál Servisu Investigasaun Kriminál (PNSIK) mós lori ona Diretór Kabotajen mai iha edifísiu CAC, Faról, Dili, hodi hakle’an informasaun kona-ba prosesu tomak lori Ró Tranship II Gresik mai to’o iha Timor-Leste iha fulan Juñu liubá.
Depende ba progresu investigasaun, wainhira evidénsia forte no sufisiente, iha posibilidade CAC detein Diretór Kabotajen.

Dili, 16 Agostu 2021 – Reitór Universidade Nasionál Timor Lorosa’e (UNTL) João Soares Martins hateten katak, estudante ativu sira ne’ebé la hetan subsídiu pulsa ba aula online ne’e dalaruma tanba estudante sira troka tiha ona sira-nia númeru telefone ka sira-nia númeru telefone la loos.
“Ida ne’e tanba (subsídiu) pulsa ne’e Governu fó direitamente tuir númeru (telefone) ne’ebé mak sira hato’o ba. Sé kestaun balu la simu ne’e parese númeru mak la loos ka sira troka númeru karik ita la hatene,” dehan Reitór ba jornalista Timor News, ohin (16/8) iha nia knaar-fatin kampus UNTL sentrál, Dili.
Nia rekomenda ba estudante ne’ebé seidauk hetan subsídiu pulsa atu bele hato’o reklamasaun ba Governu hodi rezolve wainhira sira-nia númeru telefone ne’e loos hela maibé pulsa la tama.
“Ajuda pulsa ne’e la liuhosi universidade. Governu hatama direitamente ba númeru telefone ne’ebé mak submete ba. Sira bele hato’o claim ba Governu liuliu ba Ministériu Ensinu Superiór, dezde ke sira fornese númeru ne’ebé loos no pulsa la tama. Pois servisu kompañia ne’ebé oferese ida ne’e sei buka tuir,” dehan Reitór.
Nia akresenta katak sé estudante sira fó númeru telefone seluk no uza fali númeru telefone seluk entaun la’os problema Governu nian.
Molok ne’e iha estudante balu mak hato’o ona sira-nia lamentasaun ba Timor News katak sira seidauk hetan subsídiu pulsa ne’ebé Governu fahe hodi uza ba aula online.

Dili, 16 Agostu 2021 – Governu Japaun liuhosi nia Embaixada iha Timor-Leste entrega doasaun vasina AstraZeneca doze 170.000 ba Governu Timor-Leste, haktuir komunikadu imprensa ofisiál ne’ebé Timor News asesu ohin (16/8).
Komunikadu ne’e haktuir, doasaun vasina AstraZeneca refere entrega direitamente hosi Embaixadór Japaun iha Timor-Leste KINEFUCHI Masami ba Primeiru-Ministru Timor-Leste Taur Matan Ruak ne’ebé akompaña mós hosi membru Governu balu.
Doasaun ida ne’e ho objetivu atu fó asisténsia ba Timor-Leste durante luta hodi kombate kazu Covid-19 ne’ebé kontinua iha.
Primeiru-Ministru Taur lori Governu Timor-Leste nia naran hato’o agradesimentu ba Governu Japaun espesialmente ba Primeiru-Ministru Japaun YOSHIHIDE SUGA ba kontribuisaun ida ne’e.
Vasina kontra Covid-19 doze 170.000 ne’e to’o iha Dili, Timor-Leste, iha 13 Agostu liubá, no Reprezentante Ministra Negósiu Estranjeiru no Kooperasaun mak simu uluk iha aeroportu Internasionál Prezidente Nicolau Lobato wainhira hatún ho aviaun.

Dili, 16 Agostu 2021 – Xefe Departamentu ba Kontrolu Poluisaun Carlos Conceição informa katak Dekretu Lei númeru 37/2020 kona-ba polítika Zero Plástiku ne’e fó hela dalan atu importa plástiku balu mai Timor-Leste.
Nia esplika, maske nune’e, empreza ne’ebé importa plátiku ne’e tenke selu taxa 30% hosi nia presu báziku ba kofre Estadu.
“Polítika Governu ba problema plástiku ne’e iha VIII Governu Konstitusionál, iha Dekretu Lei númeru 37/2020 ne’ebé mak atu bandu importa no mós prodúz plástiku iha ita-nia rain. Lei ida ne’e agora daudauk tama ona iha implementasaun. Ita halo ona atividade inspesaun ba loja sira atu fó hanoin ba sira labele importa no prodúz plástiku iha teritóriu timor laran. Maibé iha lei ne’e mós sei fó dalan ba plástiku balu ne’ebé mak sei bele importa mai Timor-Leste, maibé tenke selu taxa 30% hosi nia presu báziku ne’ebé mak sira sosa hosi nasaun orijen,” Carlos informa ba jornalista Timor News iha nia knaar-fatin, Dili.
Nia akresenta, parte Sekretaria Estadu Ambiente (SEA) mós to’o agora sei tolera hela atu sirkula plástiku balu ne’ebé importa tiha ona molok Dekretu Lei ne’e tama iha vigór.
“Ita halo kontrolu tanba ema-nia sasán sira ne’e balu tama mai molok lei ne’e tama iha vigór. Entaun problema ida ne’e mak to’o ohin loron hosi parte SEA ita sei bele fó etapa rua. Iha ida ita dehan katak face out, face out ne’e katak bandu totalmente. [...] Ida fali ita dehan katak face down katak hamenus,” nia esplika.
Carlos mós husu ba komunidade sira atu labele soe lixu plástiku arbiru tanba sei estraga bezeja no halo tasi nakonu ho plástiku.

Ainaru, 17 Agostu 2021 – Inspirasaun ida ne’e hato’o hosi Xefe Casa Civil Francisco Maira de Vasconcelos ba estudante sira wainhira nia vizita eskola balu iha munisípiu Ainaru iha tersa (17/8) ne’e, ne’ebé akompaña mós hosi membru Governu balu.
“Situasaun difísil, kondisaun difísil, maibé ita orgullu tanba ita-nia oan sira sei iha mehi. Ema kiak liu iha mundu mak ema ne’ebé laiha mehi. Dezde nia hán-hemu laiha, maibé nia sei iha mehi, nia la’os kiak, tanba ho mehi ne’e mak nia bele muda nia-an,” dehan Xefe Casa Civil.
Ne’e duni, nia husu ba inan-aman sira atu sériu investe iha oan sira-nia edukasaun tanba edukasaun mak bele muda ema-nia moris no lori nasaun ba oin.
“Eskola mak halo ema sai sivilizadu, eskola mak halo ema matenek, eskola mak halo ema iha utilidade hanesan sidadaun ba nasaun ida. [...] Inan-aman sira, eskola ne’e la’os responsabilidade Governu de’it, la’os mestre sira de’it, maibé autoridade lokál, inan-aman no alunu sira rasik,” Francisco Vasconcelos akresenta.

Dili, 18 Agostu 2021 – Konsellu Ministru hala’o sorumutuk ohin (18/8) iha Palásiu Governu, Dili, no deside propoin ba Prezidente Repúblika (PR) Francisco Guterres Lú Olo atu halo renovasaun ba implementasaun Estadu Emerjénsia ba dala-17 ba loron 30 tán.
Komunikadu imprensa ofisiál fó-sai hosi Ministériu Solidariedade Sosiál no Inkluzaun (MSSI) hateten katak desizaun refere Konsellu Ministru foti “hafoin analiza tiha aprezentasaun hosi Sala Situasaun kona-ba pontu situasaun epidemiolójika nasionál”.
Governu esplika, halo estensaun ba Estadu Emerjénsia ne’e ho objetivu atu bele evita no neutraliza risku propagasaun sira hosi variante foun Covid-19, no nune’e bele proteje saúde públika no kapasidade resposta hosi Sistema Nasionál Saúde nian.
Tanba ne’e, ho renovasaun ka estensaun Estadu Emerjénsia refere sei permite Governu hodi halo suspensaun ka restrisaun ba ema-nia direitu no garantia fundamentál balu.
Molok ne’e PR promulga ona implementasaun EE ba dala-16 ne’ebé oras ne’e vigora hela no sei termina iha 30 Agostu.

Dili, 26 Marsu 2021 – Hafoin simu orientasaun servisu hosi Komandu Jerál Polísia Nasionál Timor-Leste (PNTL), Polísia Tránzitu Nasionál hamutuk ho Tránzitu Munisípiu Dili, iha kinta (25/3) kalan ne’e, halo operasaun pasa revista ba viatura sira ne’ebé halo movimentu iha tempu kalan, hodi asegura nafatin regra serka sanitária iha kapitál Dili iha tempu kalan, tuir dekretu Governu nian relasiona ho pandemia Covid-19 ne’ebé oras ne’e tama ona ba nivel transmisaun lokál.
Komandante Polísia Tránzitu Nasionál Superintendente Polísia João Belo, iha entrevista hateten, operasaun refere halo hodi limita movimentu transporte ne’ebé la nesesáriu no dezinfekta mós veíkulu sira.
“Ida ne’e operasaun konjunta entre Tránzitu Nasionál ho Tránzitu Munisipiu Dili ho atividade rua mak hanesan, ami halo operasaun ijiene hodi dezinfekta veíkulu sira ne’ebé halo movimentu iha estrada públiku no atividade seluk mak ami ezekuta regra Serka Sanitária,” dehan João Belo.
Nia mós husu sidadaun sira iha kapitál Dili atu labele halo movimentu ba objetivu ida ne’ebé la nesesáriu durante implementasaun serka sanitária tantu iha tempu loron ka kalan.

Dili, 15 Outubru 2021 – Defisiente matan Leonito da Costa Carmone, enkoraja joven sira ne’ebé iha kondisaun fíziku no saúde di’ak sein defisiénsia ruma atu book-an hodi halo buat di’ak ruma ba nasaun.
Leonito da Costa hateten katak, maske nia ho kondisaun defisiente matan maibé nia fila-liman rasik liuhosi fa’an sigaru no pulsa iha dalan ninin sira dezde 2018 to’o agora hodi apoia nesesidade uma-laran, no atu fanun mós joven sira ne’ebé ho kondisaun di’ak.
“Ba joven feto no mane, ha’u halo ne’e hanesan hodi fanun joven sira ne’ebé la defisiente atu nune’e bele book-an hodi halo buat ruma, labele kria problema, labele hanoin baku malu. […] Haree book-an ona ba,” Leonito dehan ba jornalista Timor News, ohin (15/10) iha Bekora, Dili.
Leonito nia aman mate ona no inan oras ne’e iha Likisá, no nia iha mós feton ida.
Hafoin konversa ho jornalista Timor News, molok fahe malu, Leonito hato’o mós lia-menon ba parte Governu atu bele prepara mós kampu traballu ba defisiente sira.
“Ami hakarak Governu prepara kampu traballu ida mai ami atu ami bele buka moris rasik,” nia dehan.

Dili, 18 Outubru 2021 – Prezidénsia Repúblika (PR) fó apoiu materiál konstrusaun no roupa ba família vítima hosi inséndiu ne’ebé akontese iha eiz merkadu Komoro, Dili, ne’ebé apoiu hirak ne’e entrega direita hosi Xefe Casa Civil Francisco Maria de Vasconcelos.
Parte PR nian relata katak, família hamutuk 217 mak simu apoiu hanesan: Semente saku 657, besi kotak hamutuk 1.752, baut kalen kaixa 438 no roupa sakola 219.
"Ajudus ida ne'e hanesan formas ida Prezidente Repúblika nia responsabilidade, prezidente nia domin ba ita-boot sira, maske la barak, maibé importante la'ós sasan ne'e, la'e. importante mak ita-nia relasaun, ita-nia domin no hanesan umanu, hanesan aman no oan sira," Xefe Casa Civil, hato'o ba vítima inséndiu, ohin (18/10), hafoin entrega tiha apoiu hirak ne’e.
Nia mós fó hanoin ba autoridade atu koordena ho Governu liuhosi diresaun Bombeiru hodi bele hala'o edukasaun sívika ida kona-ba oinsá atu hasoru inséndiu, tanba komunidade eiz merkadu Komoro afeita ona inséndiu ba dala rua.

Dili, 05 Maiu 2021 – Sentru Integradu Jestaun Krize(SIJK) relata kazu Covid-19 foun ohin (05/5) hamutuk na’in-133, kompostu hosi feto na’in-59 no mane na’in-74, asintomátiku 76,7%, haktuir komunikadu imprensa ne’ebé www.timornews.tl asesu.
Totál kazu foun 133 ne’e rejista hamutuk hosi munisípiu lima (5) mak hanesan, hosi Ainaru na’in-3, Baukau na’in-18, Dili na’in-109, Lautén na’in-2 no Manatutu na’in-1.
Iha mós pasiente rekuperadu hamutuk na’in-34 ne’ebé SIJK relata ohin, tanba ne’e kazu ativu ka pasiente ne’ebé oras ne’e baixa hela iha Timor-Leste hamutuk na’in-1414.

Dili, 18 Agostu 2021 – Konsellu Ministru hala’o reuniaun ohin (18/8) iha Palásiu Governu, Dili, no deside hodi mantéin impozisaun Serka Sanitária (SS) iha munisípiu Dili no iha postu-administrativu rua iha munisípiu Ermera mak hanesan Ermera no Railaku to’o 30 Agostu 2021.
Aléin hosi Dili, Ermera no Railaku, Governu mós deside mantéin impozisaun SS iha suku Naimeko no Bobometo, iha RAEOA, to’o loron ne’ebé hanesan mak 30 Agostu 2021.
Parte Governu liuhosi sorumutuk refere foti desizaun katak kontinua mantéin mós konfinamentu domisiliáriu jerál iha postu-adminsitrativu Ermera no Railaku to’o 25 Agostu 2021.
Nune’e, Governu kontinua bandu ema-nia sirkulasaun entre munisípiu ka área sira ne’ebé temi ona no sirkunskrisaun administrativa sira seluk no nafatin ho exepsaun ne’ebé fó-sai tiha ona antes.

Dili, 19 Agostu 2021 – Komandu Polísia Nasionál Timor-Leste (PNTL) liuhosi Unidade Patrullamentu Fronteira (UPF), iha kuarta (18/8) kalan, kaptura sidadaun timoroan na’in-21 iha aldeia Baer, suku Beseuk, postu-administrativu Tilomar, Kovalima, iha área besik fronteira entre Indonézia no Timor-Leste tanba tenta transporta kuda hamutuk 13 ba Indonézia ho ilegál.
“Hori-kalan iha meia noite, membru UPF kompañia Bravo, servisu koletivu kaptura ita-nia joven na’in-21 iha área mota-laran ne’ebé halo transaksaun ilegál hodi transporta kuda hamutuk 13 ba nasaun viziñu liuhosi mota Baer iha munisípiu Kovalima. Sidadaun sira ne’e uza kareta kamioneta Colt Diesel ida ho númeru matríkula A. 50728,” informa Komandante UPF Euclides Belo via telefone ohin (19/8) dadeer.
Nia afirma, agora daudauk PNTL halo ona medida hodi prosesa tuir prosedimentu legál no kumpri protokolu saúde nian.

Dili, 19 Agostu 2021 – Ministru Ensinu Superiór, Siénsia no Kultura (MESSK) Longuinhos dos Santos hateten katak hosi nia parte laiha planu atu lalin hikas estudante sira ne’ebé oras ne’e iha hela munisípiu seluk hodi fila mai Dili atu partisipa iha aula prezensiál ne’ebé reativa ona.
“Ita laiha planu ba ida ne’e,” dehan Longuinhos ba jornalista Timor News, ohin (19/8) iha edifísiu Ministériu Solidariedade Sosiál no Inkluzaun (MSSI), Kaikoli, Dili.
Tanba ne’e, nia husu ba estudante universitáriu sira ne’ebé oras ne’e iha hela munisípiu seluk atu esforsa-an hodi fila hikas mai Dili nune’e bele partisipa iha aula prezensiál.
“Estudante sira presiza esforsa-an para atu fila-fali atu bele hala’o aula prezensiál. Purtantu ne’e ha’u hanoin estudante presiza esforsa-an para oinsá mak atu partisipa iha aula prezensiál,” dehan MESSK.
Enkuantu estudante balu iha Ermera no mós munisípiu seluk hato’o ona sira-nia preokupasaun ba Timor News kona-ba transporte públiku ne’ebé labele movimenta mai Dili hodi difikulta sira atu fila mai Dili tanba aula prezensiál reativa ona.
Responde ba preokupasaun ida ne’e, MESSK rasik hateten, laiha planu atu lori sira fila no sira tenke esforsa-an rasik hodi fila. MESSK mós hato’o mensajen ba estudante sira atu simu vasina tanba estudante nu’udar instrumentu ba komunidade hodi halo tuir.
“Vasina, vasina no vasina tanba vasina importante atu bele hasa’e imunidade sidadaun sira nian inklui estudante sira, no estudante sira mak sai hanesan mata-dalan di’ak, sai hanesan instrumentu ba komunidade,” informa MESSK.

Jogo dia 28 Abril Domingo iha Estadiu Munisipal Boavista FC Timor-Leste 3 - Lalenok 2. Iha posting loron ruma liu ba hau hatete kedas... BOAVISTA FCTL maka sei manan. Diak liu alin sira Klub Lalenok simu kedas ona realidade ida ne. Ekipa rua joga diak hotu. Parabéns ba Tia Zenilda no Tio Cmdt. Belo tan sira nia ekipa joga diak duni. Parabéns ba Boavista! Parabéns ba Pedro Carrascalão no Carl Gusmão e ekipa tomak, inkluindo treinador.

Mianmar, 19 Outubru 2021 – Soldadu junta militár Mianmar kuaze na’in-50 resin mate iha konfrontu kontra milísia lokál anti-golpe ne’ebé akontese iha Mandalay, Sagaing, Yangon no Kayah, entre 13 no 15 Outubru liubá.
CNN informa ohin (19/10) katak, insurjénsia guerilleira ne’ebé Forsa Defeza Povu (sigla inglés PDF) halo iha kantu hotu-hotu iha Mianmar kontinua akontese, espesialmente akontese dezde Governu ba Unidade Nasionál (sigla inglés NUG) deklara funu kontra junta militár ne’ebé halo golpe militár iha nasaun refere.
Iha sexta (15/10) liubá milísia anti-golpe iha distritu Shwe Bo, iha Sagaing, afirma katak sira ataka no oho soldadu junta militár na’in-12.
Mídia lokál Irrawaddy relata mós katak, soldade junta militár na’in-8 mós mate iha sidade Khin-U iha karta (13/10) liubá wainhira kareta militár rua hetan atake iha suku Myakan. Soldadu junta militár na’in-10 seluk mós mate iha kinta (14/10) tanba tama ho kareta ba lasu bomba iha dalan iha sidade Myaung, rejiaun Sagaing.
Iha mós ema na’in-8.981 ne’ebé hetan kapturasaun hodi detéin tanba kontra rejime junta militár Mianmar.

Dili, 20 Agostu 2021 – Veteranu ka Eiz Forsa Armada Libertasaun Nasionál Timor-Leste (FALINTIL) Agapito da Conceição ho kódigu ai-laran Beremau hateten katak to’o oras ne’e Eiz FALINTIL balu sira-nia kondisaun moris seidauk di’ak.
“Eiz FALINTIL sira ne’e iha balu (kondisaun moris) seidauk di’ak. Iha balu di’ak ona, balu seidauk di’ak,” dehan Beremau iha sexta (20/8) ne’e Fatuhada, Dili, hafoin partisipa tiha iha serimónia komemorasaun loron FALINTIL.
Tanba ne’e Beremau husu ba Estadu atu tau-matan ba sira ne’ebé laiha kapasidade.
“Moris tuir ema ida-idak ninia kapasidade. Sira ne’ebé hatene moris, sira ne’ebé la hatene moris ne’e Estadu tenke haree sira ne’ebé laiha kapasidade tenke tau-matan ba sira-nia moris,” nia dehan.
Eiz FALINTIL ne’e husu mós ba joven sira atu la’o tuir jerasaun tuan sira-nia ain-fatin nune’e iha futuru bele lori dezenvolvimentu ba nasaun ida ne’e atu la’o ba oin liután.

Dili, 19 Agostu 2021 – Komunidade ho uma-kain afetadu hamutuk 90 resin iha aldeia Beto-Tasi, suku Madohi, postu-administrativu Dom Aleixo, munisípiu Dili, sente preokupa no dúvida ho Governu nia planu atu estende Aeroportu Internasionál Prezidente Nicolau Lobato, Komoro, Dili.
“Ha’u mós preokupa tebes. […] sira (Governu) foti dadus ne’e ladún di’ak tanba sira nara-naran de’it, la tuir mapa ne’ebé mak iha. Loloos ne’e tuir mapa ne’ebé iha ne’e. […] Ami dúvida uitoan. Ami dúvida tanba lei fó sai tiha ona iha 1998 katak wainhira komunidade ida ka povu ida hela iha rai pedasuk oan ida liu ona tinan 5, nia iha direitu ba rai pedasuk ida ba atu halo to’os, uma no seluk tán. Sira mai fali dehan ne’e lei anteriór. Ne’ebé ami dúvida tanba lei ne’e hatuur dala ida ka ohin hatúr ida, aban hatúr ida ne’ebé ami ladún komprende,” Xefe aldeia Beto Afonso Rodrigues informa ba jornalista Timor News, iha kuarta (19/8) ne’e, iha aldeia refere.
Enkuantu komunidade iha aldeia refere hato’o mós nia preokupasaun relasiona ho kompensasaun ne’ebé Governu atu fó wainhira hasai sira, no fatin ne’ebé sira atu muda fali ba.
“Ami-nia laran ne’e susar tebes tanba sé ami ba iha bairu ka kampu seluk bee-moos ho ai-maran ne’e iha hanesan iha ne’e, entaun ami kontente, maibé ami ba fali bairu seluk mak bee ho ai ne’e susar tán entaun ami-nia laran ne’e dodok loos tanba ami-nia bairu ne’e halo buras ba ami-nia oan sira. Sira atu halo iha Setembru agora maibé seidauk loos tanba kona-ba rai nian ne’e seidauk loos ida. […] Kona-ba osan ganti rugi (kompensasaun) Governu seidauk fó ida. Sira dehan ganti rugi ne’e uma biasa ne’e sira fó $2.000 selae $2.500 maibé ida ne’e la to’o atu halo uma foun. Governu la prepara fatin mai ami,” dehan Isabel Soares nu’udar komunidade ida iha aldeia ne’ebá.
Tanba ne’e, nia husu atu Governu presiza prepara fatin ne’ebé di’ak ba sira molok atu hasai sira hodi reabilita ka estende Aeroportu.
"Ami husu ba Governu sé hanoin atu hasai ami hosi ne’e, haree mós fatin ida di’ak liu hodi lori ami ba tau fali iha ne’ebá,” Isabel dehan.

Dili, 24 Agostu 2021 – Parlamentu Nasional (PN) aprova ona hodi autoriza Prezidente Repúblika Francisco Guterres Lú Olo atu promulga estensaun Estadu Emerjénsia (EE) ba dala-17 ba loron tolunulu tán ne’ebé hahú vigora iha 31 Agostu no remata iha 29 Setembru tinan 2021.
Komunikadu imprensa ofisiál hosi parte Governu haktur, hafoin debate tiha durante oras lubuk ida ohin (24/8), PN halo aprovasaun ba pedidu estensaun EE ne’e ho votu a favór 38, kontra 0 no abstensaun 16.
Pedidu ida ne’e Prezidente Repúblika haruka ba PN iha segunda (23/8) ne’e hafoin hetan rekomendasaun hosi Konsellu Estadu no Konsellu Superiór Defeza no Seguransa.
Enkuantu pedidu estensaun EE ne’e tanba haree ba situasaun epidemiolójika ka pandemia Covid-19 ne’ebé kontinua rejista kazu loro-loron, nune’e, ho implementasaun EE Governu bele kontinua foti medida restrisaun ruma hodi solusiona no salva sidadaun sira.

Dili, 24 Agostu 2021 – Governu sei halo pagamentu suplementu remuneratóriu ba ekipa frontline Covid-19 to’o fulan Dezembru tinan 2021 wainhira Orsamentu Jerál Estadu (OJE) 2021 mós remata, tuir Proposta alterasaun daruak ba Dekretu-Lei númeru 17/2020 ne’ebé Prezidente Repúblika Francisco Guterres Lú Olo promulga ona iha segunda (23/8) ne’e.
Komunikadu imprensa ofisiál ho Prezidénsia Repúblika ne'ebé Timor News asesu ohin (24/8) haktuir, “Proposta alterasaun daruak ba Diploma ne’ebé hetan promulgasaun hori-sehik, 23 Agostu 2021, hosi Prezidente Repúblika Francisco Guterres Lú Olo, fó-hatene katak pagamentu suplementu remuneratóriu relasiona ho Covid-19, ne’ebé hahú iha Marsu 2020 sei implementa to’o Dezembru 2021 wainhira OJE 2021 mós remata. Karik presiza hatutan suplementu ne’e ba tinan 2022, presiza iha fali Dekretu-Lei foun ida”.
Enkuantu osan hodi selu suplementu remuneratóriu ne’e hasai hosi fundu Covid-19 ne’ebé harii iha Timor-Leste liuhosi Lei númeru 2/2020, 6 Abril.
Alterasaun daruak ba Dekretu-Lei ne’e mós aumenta tán profisionál sira ne’ebé iha direitu atu hetan suplementu remuneratóriu mak hanesan “tékniku sira ne’ebé partisipa iha programa vasinasaun kontra Covid-19, guarda prizionál sira, sira ne’ebé servisu protesaun sivíl, inklui bombeiru sira no traballadór sira seluk ne’ebé hala’o servisu iha sentru izolamentu, profilátiku ka terapéutiku, no sira ne’ebé kuida pasiente Covid-19 sira hanesan tau-matan ba seguransa no servisu limpeza no mós sira ne’ebé halo jestaun lixu nian”.

Dili, 18 Outubru 2021 – Ministra Saúde (MS) Odete Freitas Belo hateten katak atu prevene ema ne’ebé ho moras mentál labele la’o livre iha fatin públiku no fó fatin dignu ba sira, presiza entidade hotu-hotu nia servisu hamutuk.
MS informa asuntu ne’e ohin (18/10) iha serimónia selebrasaun loron mundiál Saúde Mentál ho tema ‘Kuidadu Saúde Mentál, Prevensaun ba Suisídiu no Atensaun Psikososiál iha Pandemia Covid-19’, ne’ebé hala’o iha Tibar Resort, Likisá.
“Ha'u konta nafatin ho moras mentál, ita sente dehan ita haluha ka dalaruma ita haluha tanba wainhira loos mak ita sira túr iha meza ida ne'e hamutuk ho ha'u ho Doutór Arvind, ho PNTL ho F-FDTL sira, ho Diretór SSM-Likisá ne'ebé mak lori munisípiu hotu-hotu nia naran ne'e ita bele halo nusá para ita-nia maluk sira ne'ebé mak ho (moras) mentál ne'e labele la'o iha Díli laran," MS realsa iha serimónia refere.
Kona-ba tratamentu, MS haktuir katak atu fó tratamentu ba ema ho moras mentál nu'udar médiku ka enfermeiru tenke forte hodi kontrola-an molok atende pasiente sira tanba tratamentu ba moras mentál diferente ho moras seluk.

Dili, 25 Agostu 2021 – Reitór Universidade Nasionál Timor Lorosa’e (UNTL) hato’o ba komunidade akadémika tomak UNTL nian katak UNTL suspende aula no atividade prezensiál hotu-hotu hahú hosi 26 Agostu 2021, no adia mós serimónia graduasaun ba dala-XXIV ne’ebé tuir loloos atu hala’o iha 27 Agostu 2021.
Desizaun ida ne’e UNTL foti bazeia ba rekomendasaun hosi Ministériu Saúde tanba haree ba propagasaun Covid-19.
“UNTL suspende atividade ensinu no aprendizajen hotu-hotu iha rejime prezensiál hahú hosi oras tuku 00:00 loron 26 Agostu 2021. [...] Adia Serimónia Graduasaun ba dala-XXIV ne’ebé atu hala’o iha 27 Agostu 2021,” Reitór informa liuhosi despaxu ne’ebé Timor News asesu ohin (25/8).
Reitór hateten, desizaun atu reativa aula prezensiál no realiza fali serimónia graduasaun ne’e sei rona hikas hosi Ministériu Ensinu Superiór, Siénsia no Kultura.

Dili, 25 Agostu 2021 – Konsellu Ministru hala’o reuniaun ohin (25/8) iha Palásiu Governu, Dili, no aprova projetu Rezolusaun ida hodi impoin lockdown ka konfinamentu domisiliáriu jerál ba populasaun iha munisípiu Dili hahú hosi 27 Agostu to’o 02 Setembru 2021.
“Konsellu Ministu aprova projetu Rezolusaun Governu ne’ebé impoin konfinamentu domisiliáriu jerál ba populasaun iha munisípiu Dili, entre tuku 00:00 loron 27 fulan Agostu to’o tuku 23:59 loron 02 fulan Setembru tinan 2021,” temi iha komunikadu imprensa ofisiál hosi parte Governu ne’ebé Timor News asesu ohin.
Komunikadu imprensa haktuir, impozisaun konfinamentu domisiliáriu jerál ne’e ba ema hotu ne’ebé mak hela ka agora daudauk iha munisípiu Dili, ne’ebé tenke hela iha sira-nia uma ka iha sira nia alojamentu temporáriu, ne’ebé inklui sentru akollimentu, exetu iha situasaun ne’ebé prevé iha diploma ne’e, liuliu tanba razaun saúde, servisu, asesu ba sasán no servisu nesesidade bázika nian no simu vasina kontra Covid-19.

Dili, 25 Agostu 2021 – Governu deside atu bandu hikas movimentu transporte públiku iha munisípiu Díli no bandu mós selebrasaun relijioza koletiva hahú hosi 27 Agostu to’o 02 Setembru 2021 relasiona ho propagasaun Covid-19.
“Bandu atu transporte públiku, liuliu táxi, mikrolete, biskota no anguna halo sirkulasaun; Suspende selebrasaun relijioza koletiva,” temi iha divulgasaun ofisiál hosi Governu ohin (25/8).
Desizaun hirak ne’e Governu foti liuhosi halo aprovasaun ba projetu Rezolusaun ida ohin iha reuniaun Konsellu Ministru nian ne’ebé hala’o iha Palásiu Governu, Dili, kona-ba atu impoin konfinamentu domisiliáriu jerál iha munisípiu Dili hahú hosi 27 Agostu to’o 02 Setembru.
Iha Diploma refere, Governu mós bandu atu hala’o serimónia fúnebre ne’ebé envolve ema liu na’in-10. Sira ne’ebé partisipa iha serimónia fúnebre tenke kumpri regra prevensaun Covid-19.
Taka mós estabelesimentu komersiál, industriál, artezanál ka prestasaun servisu nian ba públika, ho exesaun ba estabelesimentu sira ne’ebé fa’an ai-hán no sasán nesesidade bázika, eletrisidade, telekomunikasaun, prestasaun kuidadu médiku, farmásia, postu kombustível nian, no instituisaun finanseira sira.

Kongu, 19 Outubru 2021 – Organizasaun Mundiál ba Saúde (OMS) relata katak iha loron sanulu (10) ikus ne’e deteta hikas kazu foun virus Ebola lima (5) iha distritu Butsili, Repúblika Demokrátika Kongu, no hosi kazu lima ne’e na’in tolu (3) mak mate.
Reuters haktuir iha segunda (18/10) ne’e, autoridade sira iha Kongu analiza katak transmisaun kazu foun ne’e iha relasaun ho surtu Ebola entre 2018-2020, ne’ebé durante períodu refere nia laran infesaun Ebola hamate ema 2.200 no infeta ema liu 1.000.
Oras ne’e iha de’it vasina kontra Ebola tipu rua ne’ebé eziste iha mundu mak produsaun Merck no Johnson&Johnson.

Dili, 27 Outubru 2021 – Organizasaun Non-Governamentál (ONG) Haktanek Direitu Sidadaun (HDS), iha kuarta (27/10) ne’e, fó formasaun ba prizioneiru ka populasaun prizionál Bekora kona-ba ‘Kontrola Hirus’, ne’ebé realiza iha Prizaun Bekora, Dili, ho objetivu atu prizioneiru sira bele komprende liután oinsá kontrola emosaun hodi evita violénsia.
Iha okaziaun ne’e, Diretór HDS Leão dos Santos husu ba prizioneiru sira atu aproveita didi’ak formasaun ne’e hodi halo mudansa ba hahalok atu nune’e bele evita asaun violentu sira.
Enkuantu Diretór Prizaun Bekora João Domingos iha entrevista hateten katak, formasaun refere importante tebes ba prizioneiru sira tanba wainhira ema la konsege trava ninia emosaun entaun sei hamosu violénsia.
“Ita la konsege trava ita-nia emosaun, ita la konsege kontrola ita-nia emosaun mak hamosu violénsia, kuandu mosu ona violénsia konserteza ita konfronta ona ho lei, lori ba tribunál ita mai iha prizaun. Entaun antes hatene ida ne’e fila-fali ba komunidade tenke kontrola ita-nia an, ne’e mai hosi rezultadu formasaun ida ne’e,” Diretór João esplika ba jornalista Timor News.
Formasaun refere sei realiza durante loron rua ba prizioneiru na’in-60, nune’e, loron dahuluk sei partisipa hosi prizioneiru na’in-30 no loron daruak sei partisipa tán hosi na’in-30.

Dili, 26 Agostu 2021 – Governu liuhosi Ministériu Saúde reforsa fasilidade atendimentu saúde ba Deputadu sira iha Parlamentu Nasionál liuhosi Memorandum of Understanding (MoU) ne’ebé asina direita hosi Ministra Saúde Odete Freias Belo ho Prezidente Parlamentu Nasionál Aniceto Guterres Lopes, ohin (26/8) iha sala konferénsia Parlamentu Nasionál.
Komunikadu imprensa ofisiál ne’ebé Timor News asesu ohin haktuir, ho MoU refere la’os atu fasilita de’it atendimentu saúde ba Deputadu sira, maibé ba mós funsionáriu sira Parlamentu Nasionál nian.
“Ba ami Ministériu Saúde ami kontente, apresia teb-tebes akordu ida ne’e atu nune’e ami bele haforsa liután ami-nia servisu ho órgaun soberania ida ne’e,” deha Ministra Saúde iha serimónia asinatur MoU ne’e.
Oras ne’e iha médiku na’in rua mak kolokadu iha postu tratamentu Parlamentu Nasionál nian. Hosi na’in rua ne’e na’in ida médiku no ida seluk nu’udar enfermeiru.

Dili, 25 Agostu 2021 – Xefe Seksaun Inspesaun, Departamentu Análize, Avaliasaun no Inspesaun, Lourenço Luis informa katak iha tinan 2022 parte Ministériu Obras Públika (MOP) sei halo reabilitasaun hodi haluan no nahe alkatraun foun ba estrada iha parte Ai-lo’ok Laran, munisípiu Dili.
Nia dehan katak estrada iha área refere sukat tiha ona no sei prepara ba prosesu tenderizasaun ho Orsamentu Jerál Estadu 2021 nian.
“Ai-lo’ok Laran nian ne’e tama ona iha planu. Ai-lo’ok Laran nian ne’e pertense ba estrada perumnas nian.  [...] kuaze kilómetru 3.51 ne’ebé mak tama ona iha planu ba levantamentu dadus iha tinan ida ne’e. Foin daudauk sira sukat tiha ona atu prepara ba tama tender ba orsamentu 2021 nian. Sira halo hela nia design ne’e no tuir planu sei hotu iha fulan Outubru agora. [...] iha tinan 2022 ne’e bele hahú konstrusaun,” Lourenço informa ba Timor News ohin (25/8) iha nia knaar-fatin, Rai-kotu, Dili.
Lourenço esplika tán, tuir planu katak iha nesesidade atu loke luan parte balu hosi estrada iha Ai-lo’ok Laran ne’e, no nahe alkatraun foun.
“Tuir nesesidade mak atu loke luan balu, no atu hadi’a halo alkatraun foun,” Lourenço esplika.
Xefe Seksaun Inspesaun hato’o mós mensajen ba transporte sira atu halo movimentu iha área refere tuir kondisaun estrada nian ho komprensaun nune’e labele hamosu asidente.

Dili, 27 Agostu 2021 – Diretór Jerál Servisu Migrasaun, Superintendente Asistente Polísia, Luis Soares Barreto informa katak, ekipa servisu migrasaun halo ona investigasaun no aplika ona multa ba sidadaun na’in-26 ne’ebé hakat fronteira ho ilegál iha semana rua ba kotuk.
“Ohin ita-nia ekipa halo ona investigasaun no aplika multa ba sidadaun timoroan na’in-26 ne’ebé antes ne’e kompleta ona loron 14 iha kuarentena munisípiu Kovalima tanba hakat ilegál fronteira terestra,” informa Luis iha sexta (27/8) ne’e via telefone.
Nia esplika katak aplikasaun multa ne’e ho valór máximu $250.00 ba sidadaun sira ne’ebé konsege tama ilegál liu ba área Indonézia nian, enkuantu sira ne’ebé halo negósiu ilegál aplika $30.00.
Hafoin parte Imigrasaun konklui prosesu administrasaun multa hotu sei entre hikas sira ba iha parte Polísia Investigasaun Nasionál hodi kontinua prosesu kriminál nian iha Ministériu Públiku.

Dili, 26 Agostu 2021 – Ministériu Saúde (MS) liuhosi Sentru Integradu Jestaun Krize (SIJK) ohin (26/8) relata kazu óbitu ka mate ho Covid-19 ema na’in-4 no hosi na’in-4 ne’e mane na’in-1 mak simu tiha ona vasina kontra Covid-19 doze rua ka doze kompletu, enkuantu feto na’in-1 no mane na’in-2 seluk seidauk simu vasina.
“Óbitu ne’ebé relata ohin, 26 Agostu 2021/New Death: 4. Feto, idade tinan 65, timoroan, hela iha Dili, seidauk vasina [...]. Mane, idade 69, timoroan, hela iha Dili, simu ona vasina doze kompletu [...] matebian (ne'ebé simu ona vasina doze kompletu) iha mós istória stroke hemorájiku [...]. Mane, idade tinan 69, timoroan, hela iha Dili, seidauk simu vasina [...]. Mane idade tinan 23, hela iha Vikeke, seidauk simu vasina [...],” SIJK relata liuhosi komunikadu imprensa ne’ebé Timor News asesu ohin (26/8).
Ho ida ne’e mak to’o agora Timor-Leste rejista ona kazu óbitu Covid-19 ho totál hamutuk na’in-56.
SIJK mós informa kazu foun infetadu Covid-19 hamutuk ema na’in-307. Hosi totál ne’e na’in-243 deteta iha Dili, na’in-30 iha Baukau no na’in-34 iha munisípiu seluk.
Ohin rejista mós ema na’in-152 mak rekupera hikas ona, nune’e totál kazu ativu to’o oras ne’e iha ema na’in-4.203.

Dili, 27 Agostu 2021 – Klubu futeból Manchester United ofisialmente halo ona akordu folin ho klubu Juventus hodi lori fila hikas jogadór ho nasionalidade Portugál Cristiano Ronaldo ba joga fali iha Manchester United, haktuir The Guardian ohin (27/8).
Jogadór estrela futeból ne’e sei hala’o teste médiku iha oras balu tuir mai no tuir espetativa katak nia sei hala’o ninia kareira durante tinan rua iha Manchester United.
“Hafoin rona tiha katak Manchester City la interesadu ona atu sosa jogadór avansadu Portugál nian ne’e, nune’e, Manchester United halo kedas kontaktu ho Cristiano Ronaldo nia ajente no parte Juventus,” haktuir The Guardian.
Cristiano Ronaldo molok ne’e halo ona istória lubuk ida hamutuk ho Manchester United dezde tinan 2003 to’o 2009 hafoin muda hosi klubu Sporting Lisbon no molok ba iha klubu Real Madrid.

Dili, 31 Agostu 2021 – Xefe suku Manleuana, munisípiu Dili, Jacob Tilman Soares hateten katak nia la konkorda ho Governu nia desizaun obriga funsionáriu públiku atu simu vasina kontra Covid-19 selae la tama servisu.
“Primeiru hateten katak vasina ne’e la obrigatóriu. Maibé ikus mai dehan fali obrigatóriu tenke ba sona. [...] Primeiru Governu dehan sona ne’e sé mak hakarak ba bele ba sé la ba la obriga. Maibé ikus mai dehan tenke ba hotu, sé ó la ba o tenke sai hosi funsionáriu públiku,” dehan Jacob ba jornalista Timor News iha nia hela-fatin, Manleuana, Dili.
Tanba ne’e, nia husu ba Governu atu fó liberdade ba ema ida-idak hodi deside rasik atu simu vasina ka lae, no labele impede funsionáriu públiku sira-nia servisu ho programa vasinasaun.
Xefe suku mós husu atu Governu tenke ukun ho loloos nune’e labele halo povu túr la hakmatek.

Dili, 01 Setembru 2021 – Konsellu Ministru hala’o sorumutuk ohin (01/9) iha Ministériu Finansa, Dili, no deside hodi estende Konfinamentu Obrigatóriu Jerál ka Lockdown ba populasaun iha munisípiu Dili to’o to’o 09 Setembru 2021, haktuir komunikadu imprensa ofisiál hosi Governu ne’ebé Timor News asesu ohin.
“Mantéin Konfinamentu Obrigatóriu Jerál (Lockdown) ba populasaun iha munisípiu Dili, inklui ema ne’ebé mak simu vasina kontra Covid-19, to’o loron 09 fulan Setembru tinan 2021,” haktuir komunikadu imprensa.
Molok ne’e Konfinamentu Obrigatóriu ne’ebé impoin iha Dili iha 27 Agostu liubá atu termina iha 02 Setembru, maibé mantéin hikas to’o 09 Setembru hafoin Konsellu Ministru analiza tiha pontu situasaun epidemiolójika nasionál ne’ebé aprezenta hosi parte Sentru Integradu Jestau Krize (SIJK) iha sorumutuk ne’e.
Nune’e ema hotu-hotu iha munisípiu Dili, inklui sira ne’ebé simu ona vasina, kontinua hela iha uma, no bele sai de’it tanba razaun saúde, ba servisu (iha kazu administrasaun públika, superiór ierárkiku define funsionáriu ne’ebé mak dispensadu hosi devér komparénsia), atu asesu ba sasán no servisu ba nesesidade bázika no atu simu vasina kontra Covid-19.

Dili, 02 Setembru 2021 – Governu husu ba populasaun sira ne’ebé oras ne’e hela de’it iha uma durante períodu lockdown ka konfinamentu obrigatóriu, atu mantéin kalma no kontrola tensaun atu nune’e bele evita violénsia iha uma-laran ne’ebé fó risku ba labarik no feto sira.
Governu husu mós atu inan-aman sira iha uma labele uza violénsia tanba bele estraga labarik nia dezenvolvimentu mentál no fíziku.
“Uza liafuan pozitivu no ko’alia mamar ho ita-nia oan, tanba hakilar aumenta de’it ita no ita-nia oan nia nervozu. Labele uza violénsia tanba bele estraga labarik nia dezenvolvimentu mentál no fíziku,” informa parte Governu ba populasaun sira liuhosi infografia ne’ebé Timor News asesu ohin (02/9).
Nune’e, iha infografia esplika, dalan di’ak liu mak rezolve problema ruma ka labarik sira-nia sala iha uma-laran mak liuhosi hanorin sira atu oinsá responsabiliza no tulun sira atu aprende disiplina, tanba ida ne’e mak dalan efetivu liu duké hakilar no baku.

Dili, 03 Setembru 2021 - Segundu Komandante PNTL Munisípiu Dili, Superintendente Polísia, João Sancho Pires informa katak durante lockdown ne’e komunidade iha sidade Dili maioria uza máskara iha fatin públiku tanba komprende ona oinsá hapara transmisaun Covid-19, no iha ema ida-rua de’it mak seidauk kumpri.
“Importante tebes atu uza máskara atu hapara transmisaun moras ne’e, maibé ohin ita la’o ain no deteta katak maioria komunidade sira sensível no komprende ona, só iha na’in ida-rua mak la’o iha dalan la uza máskara, maibé ami mós prepara kedas máskara fahe ba sira uza hodi mantéin nafatin regra ne’ebé mak iha,” João Pires informa ohin (03/9) iha Bidau, Dili.
João Pires akresenta katak prevene Covid-19 la’os de’it ho implementasaun Estadu Emerjénsia maibé atividade sensibilizasaun iha kada bairu sira tenke kontinua.
Nia mós kontinua husu ba komunidade iha Dili atu mantéin uza máskara iha fatin públiku no kumpri mós regra prevensaun seluk tán.

Dili, 02 Setembru 2021 – Sentru Integradu Jestaun Krize (SIJK) relata katak kazu infetadu Covid-19 foun ohin (02/9) iha ema na’in-269, no hosi totál refere iha ema na’in-73 ka 27% mak simu ona vasina kontra Covid-19 kompletu (doze rua), enkuantu hirak hosi kazu foun ne’e ne’ebé simu ona vasina doze dahuluk iha na’in-28 ka 10%.
SIJK mós relata kazu óbitu ka mate iha ema na’in-2, feto timoroan ida ho idade 36 no mane timoroan ida ho idade 60. Sira na’in-2 seidauk simu vasina kontra Covid-19.
“Hosi kazu detetadu foun (na’in-269) ohin, 73 (27%) simu ona vasina kompletu, 28 (10%) simu ona vasina doze dahuluk. [...] Óbitu ne’ebé relata ohin: 2,” SIJK relata liuhosi komunikadu imprensa ne’ebé Timor News asesu.
Totál kazu foun 269 ne’e kompostu hosi na’in-139 iha Dili, na’in-27 iha Ermera, na’in-22 iha Baukau, na’in-16 iha Bobonaru, na’in-14 iha Kovalima, na’in-12 iha Lautén, na’in-9 iha Vikeke, na’in-9 iha Manufahi, no na’in-21 iha munisípiu seluk.
“kazu 94 ka 35% (hosi totál 269 ne’e) mak sintomátiku (hatudu sintoma),” SIJK informa.
Iha mós pasiente rekuperadu na’in-262 ne’ebé SIJK relata ohin, nune’e kazu Covid-19 ativu iha Timor-Leste oras ne’e iha na’in-4.485, no totál óbitu iha Timor-Leste to’o oras ne’e rejista ona na’in-74.

Dili, 02 Setembru 2021 – Servisu Investigasaun Kriminál Nasionál (SIKN) hamutuk ho Diresaun Jerál Migrasaun halo tán investigasaun ba sidadaun timoroan na’in-42 ne’ebé kompleta ona loron 14 iha kuarentena Tasi-Tolu hafoin hetan deportasaun hosi Indonézia iha fulan Agostu liubá tanba tama ilegál ba Indonézia liuhosi fronteira terestre entre Timor-Leste no Indonézia ho ba sa’e sintu arte-marsiál.
“Ohin ami ba foti sira na’in-42 iha kuarentena hodi halo prosesu identifikasaun,” Komandante Setór Operasaun, Servisu Migrasaun, Inspetór Luis do Carmo informa ba jornalista, ohin (02/9) iha Vila-Verde, Dili.
Luis dehan katak hafoin halo tiha investigasaun, Diretór Jerál Migrasaun sei fó-sai relatóriu identifikasaun iha tempu besik.
“Totál deporta hosi Indonézia mai ne’e iha ema na’in-703 no balu mak ita halo ona identifikasaun no balu hein sira kompleta kuarentena sei prosesa mós sira. Entaun bazeia ba dekretu Governu [...] no mós lei Migrasaun artigu 147 ita aplika multa máximu $250.00 ba sidadaun sira ne’ebé ho intensaun hakat fronteira ho ilegál,” Luis informa.

Afeganistaun, 22 Dezembru 2020 – Mosu explozaun bomba iha kareta ida iha sidade Kabul, Afeganistaun, iha domingu (20/12) ne’e, rezulta ema na’in sia (9) mate iha fatin no ema na’in ruanulu (20) kanek inklui membru parlamentu ida, tuir informasaun ne’ebé Ministru Interiór Afeganistaun Masoud Andrabi hato’o liuhosi konferénsia imprensa. “Explozaun ne’e rezulta ahi lakan maka’as hodi estraga mós kareta balu ne’ebé para besik bomba iha kareta ne’e, no estraga mós edifísiu no supermerkadu balu,” Masoud akresenta. Masoud haktuir tán, explozaun refere akontese wainhira membru parlamentu ida ho nia grupu la’o hela iha dalan besik kedas ba bomba ne'e. To’o oras ne’e seidauk iha ema ida mak rekoñese nia-an nu’udar autór ba insidente ne'e hodi responsabiliza.

Dili, 03 Setembru 2021 – Centro Nacional Chega! (CNC), I.P, ho Ministériu Saúde (MS), ohin (03/9), ofisialmente asina ona Nota Entendimentu ida ho objetivu atu fó asisténsia saúde ba vítima no sobrevivente konflitu pasadu ne’ebé oferese sira-nia vida tomak ba libertasaun nasionál.
Diretór Ezekutivu CNC Hugo Maria Fernandes informa, Nota Entendimentu ne’ebé CNC ho MS asina ona ne’e ko’alia mós kona-ba fó tratamentu saúde ba sobrevivente sira no mós harii sentru reabilitasaun ba sobrevivente sira tanba sira balu la’os moras fíziku de’it, maibé mós balu moras metál.
“Ami-nia responsabilidade mak prepara dadus, kartaun, liuhosi kartaun ne’e mak orsida ami sei haruka ba Ministériu Saúde ba iha Postu Saúde, Ospitál Referál no nasionál sira. Nune’e pesoál saúde identifika no halo atendimentu,” dehan Hugo liuhosi konferénsia imprensa ne’ebé hala’o iha edifísiu CNC Balide, Dili.
Nia haktuir, tuir baze dadus ne’ebé mak CNC iha, provizoriamente sobrevivente kuaze rihun rua no iha dadus ne’e sei halo agregasaun katak sei identifika didi’ak sobrevivente sira ne’ebé mak vulnerável liu.
Nota Entendimentu refere hosi parte MS asina tiha ona antes tanba impaktu hosi surtu Covid-19 enkuantu CNC foin asina ohin, no akordu ida ne’e válidu ba períodu tinan 2.

Kovalima, 04 Setembru 2021 – Unidade Patrullamentu Fronteira (UPF) postu Foholulik, iha sábadu (04/9) ne’e, kaptura sidadaun ida ho naran inisiál SJ hosi aldeia Foholulik, suku Beiseuk, postu Administrativu Tilomar, munisípiu Kovalima, tanba lori kilat anin ida ho marka AESE 92, no ida ne’e konsidera kontra ona lei kona-ba arma branka.
“Iha oras tuku 5 loro-kraik ne’e ita segura sidadaun CJ no prende mós kilat anin lolon ida ho marka AESE 92 hamutuk ho nia na’in iha área postu-administrativu Tilomar, tanba sidadaun ne’e kontra ona lei númeru 5/2017 kona-ba arma branka nian,” Komandante UPF Euclides Belo informa iha sábadu ne’e via telefone.
Euclides hateten, nia membru sira halo ona identifikasaun no entrega ona sidadun ne’e hamutuk ho objetu ne’ebé UPF prende ba Komandu Polísia Nasionál Timor-Leste (PNTL) munisípiu Kovalima hodi halo prosesu investigasaun atu prosesa tuir lei.

Dili, 04 Setembru 2021 – Ministra Saúde (MS) Odete Freitas Belo informa ohin (04/9) liuhosi konferénsia imprensa iha edifísiu Ministériu Finansa katak Governu labele mantéin desizaun anteriór fó livre ba ema ne’ebé simu ona vasina dala rua maibé obriga atu kumpri mós regra Konfinamentu Obrigatóriu (KO) tanba variante Delta nia ezisténsia iha Timor-Leste.
Ministra Odete esplika katak desizaun anteriór ne’ebé Primeiru-Ministru Taur Matan Ruak temi katak fó livre ba ema ne’ebé simu ona vasina dala rua ne’e atu la’o livre tanba iha momentu ne’ebé seidauk eziste variante Delta iha Timor-Leste.
“Tempu ne’e la’o, vírus ne’e mós dezenvolve nia an, muda ninia karaterístika [...] Variante Delta ida ne’e ninia transmisaun ne’e lalais liu duké Covid-19 [...] Haree ba dadus estatístika ne’e ita labele foti Governu nia desizaun ida primeiru ne’ebé dehan katak kartaun (vasina) rua ne’e ita bele la’o livre [...] Sé situasaun Covid-19 liuliu variante Delta ne’e la kontrola ona ita labele mantéin ho pozisaun ida uluk. Ita tenke muda ita-nia estratéjia, ita lakohi ema atu mate, tanba ida ne’e mak ita muda. Hotu-hotu protesta maibé Governu mantéin nia pozisaun,” Odete informa.
Nia esplika tán katak Governu haree mós ba fasilidade ne’ebé menus tebes atu atende pasiente Covid-19 wainhira númeru sa’e maka’as liután, tanba ne’e mak foti desizaun refere atu antesipa.

Dili, 04 Outubru 2021 – Ministériu Obras Públika (MOP) nia Diresaun Jerál Abitasaun no Urbanizmu (sigla portugés DGHU), liuhosi ekipa Diresaun Nasionál Urbanizmu (DNU) no Diresaun Nasionál Edifikasaun (DNE), ohin (04/10), tún direita ba terenu hodi halo inspesaun konjunta no fó karta notifikasaun ba Xineza ne’ebé halo konstrusaun ba edifísiu komérsiu ka loja nian iha área Mascarinhas, Dili, sein hetan lisensa ruma.
“Objetivu hosi kontrola konstrusaun refere mak, fó karta notifikasaun kona-ba konstrusaun ba atividade negósiu/komérsiu ne’ebé laiha lisensa konstrusaun,” DGHU relata.
Aléin hosi ne’e, ekipa mós sensibiliza informasaun ba konstruidór sira hodi konstrui edifísiu loja nian ne’e tuir padraun iha área ne’ebé konsidera hanesan domíniu públiku.

Sentru Formasaun Ir. Carlos Gamba inaugura husi Primeiru Ministru, Taur Matan Ruak no bensa husi Padre Provincial Salesiana Timor-Leste, Pe, Apolinario Maria Ornai Neto, SDB iha Loron Saõ Jose nian, 1 Maiu 2019 iha Fatumaca, Munisípiu Baucau. Inaugurasaun ne’e mós hetan partisipasaun husi Sekretariadu Estadu Formasaun Profesionál no Empregu, autoridade lokal, doadór no komunidade sira. Sentru ne’e ho misaun atu “Tulun no forma foinsa’e sira atu Hadomi Maromak no servi Nasaun! "Ba Maromak no ba Nasaun".

Dili, 05 Setembru 2021 – Ministériu Saúde ohin (05/9) relata totál númeru kazu infetadu Covid-19 foun hamutuk 150 ne’ebé inklui 18 deteta iha Ataúru, enkuantu kazu mate ka óbitu foun iha 2 ne’ebé kompostu hosi na’in-1 iha Baukau no na’in-1 seluk iha Dili.
“Númeru kazu detetadu foun aumenta, kompara ho hori-sehik (04/9). Kazu detatadu foun 18 iha Ataúru. [...] Númeru óbitu na’in-2. Ida iha Dili, ida iha Baukau. [...] (total) kazu foun relata ohin 150,” deskreve iha komunikadu imprensa ofisiál hosi parte saúde.
Totál númeru 150 ne’e kompostu hosi na’in-96 deteta iha Dili, na’in-30 iha Baukau, na’in-14 iha Kovalima, no iha munisípiu seluk na’in-10.
Númeru kazu mate 2 ne’e na’in-1 bebé ho sexu mane, idade fulan 10, timoroan, inan-aman hela iha Baukau, iis kotu hori-sehik tuku 17:30 iha Baukau. Na’in-1 seluk ho sexu mane, idade tinan 58, sidadaun estranjeiru, hela iha Aileu, vasina kompletu no hakotu iis iha Lahane ohin tuku 14:55.
Pasiente rekuperadu ne’ebé Ministériu Saúde relata ohin iha na’in-225, nune’e kazu ativu iha na’in-4.184 no totál númeru óbitu ne’ebé Timor-Leste rejista ona hamutuk 80.

Dili, 06 Setembru 2021: Governu Timor-Leste esplika ba públiku katak inan ne’ebé isin-rua no inan sira ne’ebé sei fó susu ba labarik bele simu vasina tipu AstraZeneca hodi kontra Covid-19.
“Inan sira ne’ebé sei fó susu ne’e rekomendadu atu simu vasina hanesan ho adultu sira seluk. Inan isin-rua no sira-nia bebé iha risku aas ba Covid-19 grave. Enkuantu seidauk iha informasaun barak kona-ba vasina iha inan isin-rua, laiha evidénsia ne’ebé hatudu katak vasina atu kauza prejudikasaun durante isin-rua. Vasina AstraZeneca bele fó ba inan sira ne’ebé mak isin-rua,” Governu esplika liuhosi divulgasaun ofisiál ne’ebé Timor News asesu ohin (06/9).
Ba inan isin-rua sira, Governu rekomenda atu konsulta uluk ho sira-nia doutór wainhira deside atu simu vasina, no sei la presiza halo teste isin-rua molok simu vasina.
Relasiona ho vasina ba labarik ki’ik ho tinan 12 mai kraik, Governu sei hein rezultadu peskiza kona-ba vasina tipu Pfizer hodi hatene katak seguru atu fó ba labarik tinan 12 mai kraik ka lae. Maibé prova hatudu ona katak vasina Pfizer seguru no efetivu ba labarik ho tinan 12 to’o 17.

Dili, 07 Setembru 2021 – Prezidente Repúblika (PR) Francisco Guterres Lú Olo promulga ona alterasaun dahuluk Lei Resenseamentu Eleitorál tanba konsidera haktuir ona Konstituisaun Repúblika Demokrátika Timor-Leste (RDTL).
Komunikadu imprensa ofisiál hosi Prezidénsia Repúblika ohin (07/9) haktuir, molok halo alterasaun ba Dekretu Lei Resenseamentu Eleitorál, iha 06 Jullu 2021 PR simu uluk Dekretu Lei refere la promulga ka veta tiha tanba iha artigu balu inkonstitusionál.
Nune’e, PR hato’ot pedidu ba Tribunál Rekursu hodi halo fiskalizasaun preventiva ba konstitusionalidade ba alíne k) hosi númeru 1 artigu 13 no númeru 2 artigu 17 no númeru 4 artigu 29.
Tribunál Rekursu deklara katak artigu 17 númeru 2 inkonstitusionál tanba la respeita direitu ema nian ne’ebé previstu iha artigu 38 Konstituisaun RDTL kona-ba fó-sai dadus pesoál.
Parlamentu Nasionál halo fali apresiasaun ba Dekretu ne’ebé PR veta no deside hasai tiha artigu 17, númeru 2 no haruka hikas ba PR iha 31 Agostu 2021.
Tanba laiha ona inkonstitusionalidade, PR deside promulga iha 03 Setembru foin lalais ne’e, Dekretu Parlamentu Nasion’al ho númeru 43/V.

Dili, 07 Setembru 2021 – Governu Portugál entrega vasina tipu AstraZeneca doze 130.000 ba Governu Timor-Leste hodi tulun hasai povu Timor-Leste nia imunidade atu luta kontra Covid-19.
Vasina AstraZeneca doze 130.000 ne’e Portugál entrega liuhosi nia Embaixadór iha Timor-Leste José Pedro Machado no simu hosi Ministra Negósiu Estranjeiru no Kooperasaun Adaljiza Magno ne’ebé akompaña mós hosi Ministra Saúde Odete Freitas Belo, ohin (07/9) iha salaun VIP Aeroportu Internasionál, Komoro, Dili.
Iha okaziaun ne'e, Ministra Adaljiza hato’o agradesimentu ba Governu Portugál ne’ebé apoia ona Timor-Leste nia luta kontra Covid-19 ne’ebé oras ne’e kazu kontinua aumenta.
Aléin hosi Portugál, molok ne’e, Timor-Leste hetan ona apoiu vasina kontra Covid-19 tipu AstraZeneca liuhosi programa Covax, no hetan mós hosi Governu Austrália.

Dili, 21 Dezembru 2020 – Ministériu Turizmu, Komérsiu no Indústria liuhosi diresaun Inspesaun Jerál Jogu (sigla portugés IGJ) fahe prezente Natál ne’ebé oferese hosi empreza Kiss 4d ba Dormitóriu Madre, Defisiente no Orfanatu sira iha munisípiu Dili. Iha distribuisaun prezente Natál ne’e, Vise Ministra Turizmu Komunitária no Kulturál (MTKK) Inácia Teixeira hateten, nia espera katak asaun ida ne’e bele transforma momentu Natál ne’e sai paz, nakonu ho domin, esperansa no ksolok ba hotu-hotu. “Parte Governu agradese ba Kiss 4d, espera katak eventu ne’e la'os de'it asaun karidade no eventu ne’e la to'o iha ne’e de'it maibé tinan oin mai Ministériu sei bele halo di'ak liután,” Inácia akresenta. Eventu refere partisipa mós hosi Deputadu Mariano Asanami Sabino, Diretór Ezekutivu Empreza Kiss 4Kiss 4d, no reseptór sira.

Dili, 07 Setembru 2021 – Diresaun Nasionál Metereolojia no Jeofízika (sigla portugés, DNMG) bolu atensaun ba peskadór sira relasiona ho laloran tasi boot liuliu iha kosta súl no kosta norte parte Ataúru nian ne’ebé sei kontinua persiste to’o 10 Setembru 2021 tuir DNMG nia previzaun.
“Kosta Norte: laloran nia aas vária hosi metru 0.1-1.0 (Normál), Kosta Súl: laloran nia aas vária hosi 1.3-2.0 (Moderadu) […] Ba komunidade sira ne’ebé hela iha rejiaun súl, prinsipalmente ba maluk peskadór sira atu toma atensaun ba eventuál ida ne’e, atu nune’e bele evita-an hosi dezastre ne’ebé ita hotu la espera,” DNMG sita iha nia buletín ne’ebé emite ohin (07/9) ho validade to’o 11 Setembru.
DNMG mós husu ba Unidade Polísia Marítima (UPM) sira ne’ebé halo patrullamentu iha kosta súl atu nafatin tau atensaun ba eventuál ida ne’e.
Kona-ba previzaun udan ba loron ohin, DNMG informa katak iha posibilidade atu akontese udan fraku-moderadu iha munisípiu sira hanesan Manatutu, Ainaru, Kovalima, Manufahi, Ermera, Aileu no Lautén. Enkuantu iha munisípiu seluk posibilidade kalohan taka no bele kauza udan suvizka

Dili, 07 Setembru 2021 – Ministru Defeza Filomeno Paixão de Jesus hala’o enkontru ho Vise Ministru Interiór Antonio Armindo hodi ko’alia kona-ba determinasaun atu dezenvolve no hadi’a membru Polísia Nasionál Timor-Leste (PNTL) no FALINTIL Forsa Defeza Timor-Leste (F-FDTL) sira-nia rejime salariál ho objetivu atu hametin instituisaun rua refere nune’e bele iha kbiit hodi hala’o mandatu tuir Konstituisaun.
“Ohin enkontru ho Ministru Defeza hodi ko’alia kona-ba armonizasaun ba rejime salariál ba instituisaun PNTL no F-FDTL nune’e ita bele hahú hadi’ak dadauk ona bem-estar membru instituisaun rua ne’e,” Vise Ministru Interiór informa ohin (07/9) iha edifísiu Ministériu Defeza, Fatuhada, Dili, hafoin remata enkontru.
Nia dehan, lei rejime salariál rua ne’e sei aprezenta iha tempu badak hafoin tékniku hosi instituisaun rua ne’e finaliza iha semana ida ne’e no sei lori ba Prezidénsia Konsellu Ministru.
“Povu ohin loron husu PNTL tenke hametin tán profisionalizmu nune’e bele hetan nafatin fiar hosi povu. Maibé ami hanesan polítiku mós tenke hadi’a uluk sira-nia bem-estar nune’e forsa seguransa rua nasaun ida ne’e bele halo nia misaun hodi garante seguransa ba povu tomak nune’e lori Estadu ne’e bele la’o ba oin,” António Armindo akresenta.
Vise Ministru ne’e husu mós ba membru PNTL tomak atu kontinua hadi’a-an hodi reprezenta Estadu iha fatin ne’ebé de’it, nune’e PNTL bele sai instituisaun ne’ebé kredível tebes.

Guinea, 07 Setembru 2021 – Militár nasaun Guinea halo golpe hodi kaptura tiha Prezidente Guinea Alpha Conde iha domingu (5/9/2021) ne’e depois-de iha parte dadeer akontese uluk kilat tarutu iha área besik palásiu prezidensiál iha Guinea nia kapitál Konakri, haktuir The Guardian.
Hafoin ida ne’e, parte líder militár Guinea anunsia liuhosi kanál televizaun Governu nian katak sira disolve ona Governu ho golpe. Fronteira sira taka hotu no parte militár mós afirma katak konstituisaun la legál ona.
The Guardian haktuir, golpe militár ne’e akontese tanba relasiona ho alterasaun ba konstituisaun ne’ebé halo Prezidente Conde ukun to’o períodu datoluk. Hafoin altera tiha konstituisaun, Alpha Conde eleitu tán nu’udar Prezidente Guinea iha Outubru 2020 ba períodu datoluk nian.
“Ami lakohi ona atu fó fiar polítika ba ema ida de’it. Ami sei fó fiar ba povu,” dehan Koronél Forsa Terestre Mamadi Doumbouya ba povu Guinea liuhosi anúnsiu ne’ebé nia lee iha televizaun nasionál Guinea.
To’o oras ne’e seidauk hatene Prezidente Alpha Conde iha ne’ebé, maibé Doumbouya hateten katak Conde iha fatin seguru.
Alein hosi hamosu golpe tanba alterasaun ba konsituisaun, militár mós informa katak Prezidente Alpha Conde nia lideransa hamosu korupsaun barak liu.
Komunidade ida iha sidade Konakri informa mós katak korupsaun sa’e maka’as tebes iha nasaun refere durante Conde sai nu’udar Prezidente.

Dili, 07 Setembru 2021 – Eiz Prezidente Repúblika José Ramos-Horta hasoru malu ho Vise Ministru Interiór (MI) Antonio Armindo hodi fó apoiu morál no polítika kona-ba asaun seguransa iha liña fronteira terestre entre Timor-Leste ho Indonézia hodi impede Covid-19
“Ohin ha’u mai atu fó apoiu morál ba Vise Ministru Interiór hanesan mós ita-nia oan sira ne’ebé loro-loron buka implementa desizaun Estadu nian para ema labele tama-sai arbiru hosi ita-nia fronteira. Ita hatene papél Ministériu Interiór, Polísia Nasionál Timor-Leste (PNTL) no FALINTIL Forsa Defeza Timor-Leste (F-FDTL) nian mak implementa lei Estadu Emerjénsia ba Covid-19 ne’e mak ha’u mai para rona di’ak liután hosi Vise Ministru Interiór kona-ba atividade PNTL nian halo kontrolu ba fronteira,” dehan Ramos-Horta hafoin remata enkontru ohin (07/9) iha Ministériu Interiór, Vila-Verde, Dili.
Horta akresenta katak nia nafatin fó apoiu 100% ba asaun ne’ebé F-FDTL no PNTL halo iha fronteira, no nia agradese mós ba Indonézia nia forsa no autoridade sira tanba kaptura timoroan sira ne’ebé viola lei migrasaun.
“Kuandu Estadu ida la konsege kontrola nia fronteira ne’e impaktu boot ba ita-nia dezeñu sira. Entaun ha’u fó apoiu 100% ba asaun ne’ebé ita-nia forsa F-FDTL no PNTL halo iha fronteira, ha’u mós agradese mós ba TNI no autoridade sira iha Indonézia ne’ebé deteta no prende elementu timoroan sira ne’ebé viola lei migrasaun soberania Indonézia nian,” dehan Horta.

Dili, 07 Setembru 2021 – Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA), I.P, hamutuk ho Polísia Nasionál Servisu Investigasaun Kriminál (PNSIK) hala’o inspesaun konjunta ohin (07/9) iha merkadu Taibesi no Tasi-Tolu, no prende tabaku ilegál ka tabaku sira ne’ebé Governu bandu atu fa’an iha Timor-Leste.
“Rezultadu inspesaun ba merkadu Taibesi nian, ekipa operasaun prende produtu tabaku ho marka Surya hamutuk slop 72, masu 151, lolon 214. Pohon sagu ho totál kaixa 3 no plástiku 89. Enkuantu Matahari plástiku 28,” AIFAESA relata liuhosi nia divulgasaun ofisiál.
Iha loron hanesan, ekipa halo mós atividade kontrolu iha Tasi-Tolu, hodi prende tán tabaku hamutuk masu 69.
Produtu hirak ne’ebé prende, Inspetór sira sei prosesa tuir Lei Kontrolu Tabaku nian liuhosi Dekretu-Lei númeru 14/2016, 08 Juñu.

Dili, 08 Setembru 2021 – Konsellu Ministru hala’o sorumutuk ohin (08/9) iha edifísiu Ministériu Finansa, Dili, no deside ona hodi hapara ka hakotu impozisaun Konfinamentu Obrigatóriu iha munisípiu Dili hahú aban loron 09 fulan Setembru tinan 2021, tuku 23:59.
Komunikadu imprensa ofisiál ne’ebé Timor News asesu ohin temi katak, Konsellu Ministru foti desizaun hapara Konfinamentu Obrigatóriu Jerál iha Dili ne’e hafoin halo tiha análize ba pontu situasaun epidemiolójika ne’ebé parte Sala Situasaun Sentru Integradu Jestaun Krize (SS-SIJK) aprezenta ohin iha sorumutuk refere.
“Deside ona hakotu impozisaun Konfinamentu Obrigatóriu Jerál (lockdown) ba populasaun iha munisípiu Dili nian, hosi tuku 23:59, hosi loron 09 fulan Setembru tinan 2021,” temi iha komunikadu imprensa ne’e.
Kona-ba Serka Sanitária, Governu deside impoin nafatin Serka Sanitária iha munisípiu Baukau, Ermera, Kovalima, no inklui Dili mós, to’o 22 Setembru 2021.
Serka Sanitária mós sei kontinua impoin iha munisípiu Manufahi ne’ebé vigora to’o 15 Setembru 2021 sein alterasaun.

Dili, 07 Setembru 2021 – Prezidente Parlamentu Nasionál (PPN) Aniceto Guterres Lopes, akompaña hosi Vise PPN Luis Roberto da Silva no Deputadu Antonio da Conceição, partisipa iha V Konferénsia Mundiál ba PPN sira, ne’ebé realiza iha tersa (07/9) ne’e iha Repúblika Áustria.
V Konferénsia Mundiál ne’ebé partisipa hosi PPN hamutuk 110 hosi nasaun hamutuk 115 ne’e realiza hodi ko’alia kona-ba oinsá kombate Covid-19, rekuperasaun ekonómika, alterasaun klimátika no dezenvolvimentu sustentável.
PPN Aniceto iha intervensaun hateten, Timor-Leste kombate Covid-19 hanesan ho nasaun sira seluk, katak impoin konfinamentu ne’ebé kauza hosi pandemia, no ida ne’e afeta ba setór sosiál no ekonómika iha kontrasaun 7,8% iha 2020 ho aumentu uitoan 1,8% ba 2021, ho previzaun aumentu 0,5% iha 2021 ba 2,0% iha 2022.
Nia relata tán, atu enfrenta dezafiu hirak ne’e, Timor-Leste reforsa ona medida sira ekonómika, saúde públika no proteje família vulnerável sira no setór emprezariál liuhosi subsídiu insentivu. Aléin hosi ne’e, Governu aselera mós vasinasaun kontra Covid-19 no kuaze populasaun 27,8% mak simu ona vasina doze rua, enkuantu populasaun 52,5% simu ona vasina doze dahuluk.
PPN Timor-Leste mós relata dezastre naturál ne’ebé akontese iha Timor-Leste iha 04 Abríl liubá ne’ebé kauza estragus barak no halakon mós ema nia vida.
Konferénsia Mundiál refere organiza hosi Inter-Parliamentary Union (IPU) ho Parlamentu Áustria nian servisu hamutuk ho Nasaun Unidu. Tuir ajenda ne’ebé iha, Konferénsia Mundiál refere sei kontinua tán iha 08 Setembru 2021. Konferénsia ida ne’e hala’o tinan lima dala ida.

Dili, 08 Setembru 2021 – Governu iha ona planu polítika atu transforma Portu Dili sai pontu Turizmu no Komersiál no Portu Baía Tibar mak sei troka hikas Portu Dili. Planu ida ne'e sei la'o tuir dezeñu konseituál hanesan imajen iha leten, no ho objetivu atu halo sidade Dili sai furak liutan, atrai turista inklui fo oportunidade empregu no komersiu ba rezidente sira iha Dili.
“Wainhira (Portu Baía Tibar) remata no hahú halo operasaun, Portu Baía Tibar sei troka Portu Dili hodi fasilita movimentu importasaun no esportasaun sasán. [...] Projetu (Re-dezenvolvimentu no komersializasaun Portu Dili) ne’e sei kria empregu no fronese oportunidade komersiál ba rezidente sira iha Dili, halo kapitál Timor-Leste sai furak liután hodi bele atrai turista doméstiku no turista internasionál iha futuru,” Governu informa liuhosi Ministériu Finansa nia komunikadu imprensa.
Projetu Re-dezenvolvimentu no Komersializasaun Portu Dili ne’e hetan ona aprovasaun hosi Konsellu Ministru iha 28 Jullu 2021. Nune’e, ohin (08/9), Konsellu Ministru analiza hikas projetu refere no hamosu alterasaun balu iha faze redasaun finál, tanba ne’e, presiza re-submete ba deliberasaun foun hosi Konsellu Ministru.
“Ida ne’e projetu nasionál importante, lokalizadu iha área estratéjika sentrál no importante iha sidade Dili, nini funsaun iha ligasaun marítima ba populasaun sira hosi Oekusi no Ataúru, no potensiál atu sai polu dinamizadór turizmu marítima iha Timor-Leste,” Governu esplika iha komunikadu imprensa refere.
Projetu Re-dezenvolvimentu no Komersializasaun Portu Dili ne’e ho modalidade Parseria Públiku-Privada ho kustu estimativu millaun %50 resin, atu transforma sai hanesan pontu turizmu ne’ebé sei inklui fasilidade kulturál, rekreativu no rezidensiál.

Aileu, 10 Setembru 2021 – Sekretáriu Administradór Munisípiu Aileu, Feliz de Oliveira, rekoñese katak HOAX iha mídia sosiál no mós komunidade nia influénsia mak halo komunidade barak iha Aileu lakohi simu vasina kontra Covid-19, ho nune’e, Aileu sai tiha nu’udar munisípiu ida ne’ebé ho númeru vasinasaun ki’ik liu iha Timor-Leste.
Relatóriu kona-ba taxa vasinasaun iha Aileu hatudu katak, postu-administrativu Aileu Vila foin atinje 33% hosi totál populasaun ne’ebé sai alvu hamutuk 15.606, Laulara 48% hosi totál populasaun ne’ebé sai alvu hamutuk 4.770, Likidoe 44% hosi totál populasaun ne’ebé sai alvu hamutuk 4.173 no Remexiu 39% hosi totál populasaun ne’ebé sai alvu hamutuk 6.686.
“Informasaun falsa iha mídia sosiál no mós influénsia direita hosi komunidade balu mós sai indikadór ne’ebé kontribui ba partisipasaun ne’ebé mínima iha Aileu, nune’e halo komunidade barak halo auto desizaun atu lakohi ba ospitál hafoin programa vasinasaun hahú implementa iha Abríl liubá,” dehan Feliz, ohin (10/9) iha Aileu, wainhira simu vizita hosi Ministru ba Asuntu Parlamentár no Komunikasaun Sosiál Francisco Pereira Jerónimo.
Tanba ne’e, nia rekomenda atu Governu halo sensibilizasaun direita barak liután iha baze atu luta kontra Covid-19.
Ministru Francisco hateten, rezultadu ne’e nu’udar alarma ida ba hotu-hotu atu asume responsabilidade ho sériu. Nia dehan katak tenke buka solusaun imediata atu hasa’e taxa partisipasaun vasina nian iha munisípiu refere tanba ema mate barak ona iha mundu no Timor-Leste mós rejista ona kazu mate besik 100 ona.

Dili, 09 Setembru 2021: Porta-vóz Konsellu Ministru Fidelis Magalhães informa katak Konsellu Ministru hala’o reuniaun ohin (09/9) no kontinua impoin medida distánsia sosiál nian durante implementa Estadu Emerjénsia (EE) katak ema na’in rua ne’ebé hela iha uma keta-ketak ba hasoru malu labele rabat malu menus hosi metru ida (1).
Fidelis esplika, ne’e nu’udar medida ida hosi Dekretu-Lei númeru 21/2021 kona-ba medida implementasaun EE ne’ebé Konsellu Ministru halo alterasaun dahuluk iha reuniaun refere. Ho alterasaun ne’e, Governu mós permite ona atu hala’o atividade relijiozu, sosiál, kulturál no desportu sira, maibé tenke kumpri nafatin regra prevensaun Covid-19 liuliu distánsia sosiál.
“Maibé tenke kumpri medida sira prevensaun no kontrolu Covid-19 liuliu tenke mantéin distánsia pelu-menus metru ida ho ema seluk liuliu ba sira ne’ebé la hela hamutuk iha uma ida. Ezemplu ema ida la hela hamutuk ho ema seluk iha uma ida no nia atu ba hasoru ema seluk ne’ebé hela iha uma seluk ida, hasoru malu iha li’ur sira na’in rua tenke halo distansiamentu. Na’in rua ne’e labele hasoru malu rabat malu menus hosi metru ne’ebé husu, no ezije atu uza máskara,” Fidelis informa ohin iha Palásiu Governu, Dili, hafoin remata reuniaun.
Nia akresenta katak ema sira ne’ebé hamutuk iha fatin ida no la kumpri distánsia sosiál ka rabat malu menus hosi metru rua (2) ne’e konsidera nu’udar ‘halibur malu’, no ida ne’e Governu la permite.
Porta-vóz Konsellu Ministru ne’e dehan katak Polísia iha devér atu halo intervensaun ba ema hirak ne’ebé la kumpri regra sira ne’e durante EE.

Dili, 10 Setembru 2021: Primeiru-Ministru Taur Matan Ruak lori Governu Timor-Leste nia naran hato’o profunda kondolénsia ba família, kolega no amigu hosi Eiz Prezidente Repúblika Portugál Jorge Fernando Branco de Sampaio ne’ebé fila hikas ona ba Maromak ohin (10/9) ho idade tinan 81.
“Ha’u lori VIII Governu Konstitusionál, no ha’u nia naran rasik no ha’u nia espoza, espresa profunda kondolénsia ba família, kolega no amigu Saudozu Eiz-Prezidente Repúblika Portugeza, Dr. Jorge Fernando Branco de Sampaio,” dehan Primeiru-Ministru Taur iha karta ne’ebé Timor News asesu ohin.
Iha karta ne’e dehan, Jorge Sampai nu’udar Prezidente ida ne’ebé kontibui tebes ba Restaurasaun Independénsia Nasionál Timor-Leste.
“Mundu sei kontinua lembra Eiz-Prezidente Jorge Sampaio nu’udar figura maiór ba kauza no liberdade no rekoñese nu’udar amigu boot Timor-Leste no timoroan nian,” dehan Taur iha karta ne’e.
Jorge Sampaio asume pasta nu’udar Prezidente Repúblika Portugál ho mandatu dala rua hahú hosi tinan 1996 to’o 2006.
Hafoin hetan deklarasaun katak povu Timor-Leste hili ukun rasik-an, Jorge Sampaio mai iha Timor-Leste ne’ebé simu direita hosi Eiz Líder Rezisténsia Xanana Gusmão iha tinan 2000.

Dili, 19 Outubru 2021 – Prezidente Konsellu Kombatente Libertasaun Nasionál (KKLN) Vidal de Jesus ‘Riak Leman’ hateten katak mosu veteranu falsu barak tanba veteranu sira koñese ka hatene hela ema nia pasadu maibé nonook de’it no la reklama kedas iha momentu prosesu verifikasaun la’o hela.
“Buat ida aprova dadus, halo verifikasaun no aprova ne’e iha veteranu hotu-hotu nia oin, kaixa mós iha ne’ebá, responsável sira, sira ne’ebé túr iha estrutura, Sekretáriu Zona,  seluk tán iha hotu iha ne’ebá ne’e mak hodi aprova. Agora ita veteranu iha Timór ita-nia lisan aat ida mak ne’e, kuandu aprova iha ne’ebá nia haree ema ne’e la partisipa (iha luta) ka ema ne’e milísia ka traidór ida ne’e (veteranu) sira la reklama. Kuandu aprova liu tiha mak sira foin dehan oh ema ne’e hanesan ne’e hanesan ne’ebá, ne’e problema ida. Nusá mak iha oin ne’ebá sira la aprezenta? Ne’e akontese beibeik ona […] Kuandu verifikasaun dadus la’o hela ema bara-barak iha ne’ebá sira lakohi reklama katak ema ne’e hanesan ne’e hanesan ne’ebá. Aprova liu tiha mak sira foin dehan. Maibé iha oin ne’ebá ida la ko’alia. […] Nia hatene hela maibé nia la dehan,” Riak Leman informa ba jornalista Timor News, ohin (19/10), iha nia knaar-fatin, Dili.
Prezidente KKLN ne’e hateten katak presiza halo investigasaun kle’an no ho loloos ba veteranu sira-nia kontribuisaun.
“Lalika bosok lalika inventa,” nia akresenta.
Riak Leman hateten katak veteranu falsu hirak ne’ebé identifika ona ne’e sei entrega hikas osan ne’ebé sira simu tiha ona ba Estadu ka hatama sira ba kadeia, maibé prosesu hotu-hotu sei liuhosi Tribunál.
“Tribunál mak sei deside,” Riak Leman realsa.

Baukau, 11 Setembru 2021 – Governu liuhosi Ministru Agrikultura no Peska (MAP) Pedro dos Reis ho nia ekipa, autoridade lokál no agrikultór sira, iha sexta (10/9) ne’e, kolleta hare éktare 520 ba époka daruak iha postu-administrativu Baukau Vila, munisípiu Baukau.
“Ohin ita kolleta hare iha irigasaun Sobabere totál área kultivu 150 maibé ba segunda époka ita halo de’it éktare 520. Maibé ho esforsu Ministériu, Diretór Munisípiu no Autoridade Lokál sira ho Estensionista halo aprosimasaun tanba natar ne’ebé ita kolleta iha fatin refere abandona ona kuaze tinan 15 ne’ebé ohin ita kolleta éktare 520 simbolikamente iha área ida ne’e,” deha MAP iha nia intervensaun.
MAP akresenta katak sei kontinua iha problema uitoan kona-ba parte esensiál sira ba kultivasaun natar nian, maibé nia dehan katak importante liu mak agrikultór sira-nia vontade tanba ekipa hosi parte MAP sei kontinua esforsa hodi mellora.

Dili, 12 Setembru 2021 – Facebook aprezenta ókulu intelijente ho konseitu Artificial Intelligence (AI) jerasaun dahuluk ne’ebé hanaran Ray-Ban Stories.
Ókulu intelijente ne’e kompleta ho funsionamentu kámera hodi foti imajen no vídiu, mikrofone no speaker hodi rona podcast, no asistente lian hodi fó posibilidade ba utilizadór atu kontrola sein uza liman.
Ókulu intelijente ne’e sei fa’an ho folin hahú hosi rihun $299. Produtu refere eziste modelu kombinasaun 20, no provizoriamente asesível atu sosa liuhosi online no iha sentru komersiál iha Estadus Unidus, Austrália, Kanadá, Irlándia, Itália, no Inglatera.
“Ami-nia misaun mak tulun kria sasán ne’ebé sei apoia ema hodi sente konektadu wainhira de’it no iha ne’ebé de’it,” dehan Monisha Perkash nu’udar Péritu Facebook, haktuir The Guardian (12/9).
Ókulu intelijente ne’e iha kamera 5MP bele uza hodi foti imajen ka vídiu ho durasaun to’o segundu 30 utiliza capture button ka ho lian komandu asistente Facebook.
Ókulu ne’e mós kompleta kedas ho aplikasaun Facebook View foun, nune’e utilizadór bele partilla ambiente ka ponto-de-vista no memória sira iha Facebook.

Dili, 15 Setembru 2021: Ministériu Saúde (MS) Timor-Leste rejista tán kazu mate ka óbitu Covid-19 foun na’in-2 ohin (15/9), nune’e totál kumulativu kazu óbitu Covid-19 iha nasaun ida ne’e atinje ona to’o ema na’in-100, ne’ebé molok ne’e rejista na’in-98.
MS liuhosi Sentru Integradu Jestaun Krize (SIJK) relata kazu mate foun rua ne’e ohin hodi esplika katak, na’in ida ho sexu mane no idade 44, seidauk simu vasina kompletu, no ida seluk mós ho sexu mane no idade 68, seidauk simu vasina.
SIJK mós ohin relata kazu infetadu foun na’in-71 iha Timor-Leste ne’ebé ho kondisaun sintomátiku na’in-56 ka 78,9%, enkuantu rekuperadu foun iha na’in-265.
Ho ida ne’e, to’o agora Timor-Leste rejista hela kazu Covid-19 ativu ema na’in-2.756, no kazu mate hanesan temi ona katak sa’e ona to’o na’in-100.

Europa, 11 Setembru 2021 – Jogadór ne’ebé koñesidu ho númeru uniforme 7 Cristiano Ronaldo hatama golu rua iha nia jogu dahuluk, ohin (11/9) iha estádiu Old Trafford, hamutuk ho klubu futeból Manchester United kontra Newcastle nu’udar jogu Premier League ho rezultadu score ikus 4-1.
Golu dahuluk ne’ebé jogadór ho nasionalidade Portugál ne’e hatama mak iha minutu 46’ hosi tempu adisionál iha jogu parte dahuluk, nune’e Manchester United lidera iha parte dahuluk ho score 1-0.
Tama ba parte daruak, Newscastle konsege muda score ba 1-1 liuhosi nia Jogadór Javier Manquillo ne’ebé hatama ba rede Manchester nian iha minutu 56’.
Ronaldo muda fali score ba 2-1 hafoin hatama tán ida iha minutu 62’. Manchester nia golu rua seluk tuir mai hatama hosi Bruno Fernandes iha minutu 80’ no Jesse Lingard iha minutu 91’, nune’e score ikus 4-1.
Ho ida ne’e, Manchester United lidera hela klasifikasaun provizóriu Premier League ho pontu 10, no tuir kedas mak Chelsea.

Dili, 12 Setembru 2021 – Sentru Integradu Jestaun Krize (SIJK) relata totál kazu infetadu Covid-19 foun hosi teritóriu nasionál ohin (12/9) hamutuk ema na’in-133, pasiente rekuperadu iha na’in-168, no kazu mate iha na’in-5. Hosi infetadu foun 133 ne’e na’in-35 ka 26% mak simu ona vasina kontra Covid-19 doze rua ka kompletu, enkuantu na’in-11 ka 8% mak simu ona vasina doze dahuluk.
Númeru kazu 133 ne’e kompostu hosi 70 iha Dili, 22 iha RAEOA, 18 iha Lautén, 10 iha Baukau no 13 iha munisípiu seluk.
“Hosi totál kazu detetadu foun ohin, kazu 75 (56,5%) mak sintomátiku (hatudu sintoma),”SIJK esplika iha nia komunikadu imprensa ofisiál ohin nian hosi SIJK ne’ebé sita mós Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste, Rui Maria Araújo.
Ho rezultadu ba loron ohin nian, oras ne’e Timor-Leste rejista kazu ativu hamutuk 3.105 no mate sa’e ona to’o na’in-95.

Dili, 13 Setembru 2021 – Governu Timor-Leste liuhosi reuniaun Konsellu Ministru ne’ebé hala’o ohin (13/9) iha Palásiu Governu, Dili, deside ona hodi dekreta Lutu Nasionál ba antigu Prezidente Repúblika Portugeza Jorge Sampaio nia mate iha teritóriu nasionál tomak, ba períodu loron tolu.
Lutu nasionál durante loron tolu ne’e hahú ohin ne’ebé hasa’e ona bandeira iha Palásiu Governu nia oin to’o iha klaran de’it, to’o 16 Setembru 2021 tuku 07:59.
“Bandeira nasionál sei hasa’e to’o klaran de’it ka meia haste iha paíz laran tomak, iha fatin sira uzu obrigatória nian, inklui misaun diplomátika sira,” Governu esplika iha komunikadu imprensa ne’ebé Timor News asesu ohin.
Jorge Sampaio, mate iha 10 Setembru liubá, no Governu Timor-Leste konsidera nia nu’udar ema ida ne’ebé mak relevante tebes hodi defende povu no valór konstitusionál Timor-Leste nian.
Primeiru-Ministru Taur Matan Ruak, iha loron sesta liubá, afirma katak Jorge Sampaio “hanesan Prezidente ida ne’ebé kontribui maka’as ba Restaurasaun Independénsia Nasionál, iha ne’ebé nia mai nu’udar convidado-da-honra iha serimónia ne’ebé hala’o iha 20 Maiu 2002”. 
Xefe Governu mós hateten tán katak “Eiz Prezidente Jorge Sampaio sei lembra iha Mundu nu’udar figura boot iha kauza no liberdade no rekoñese nu’udar Belun Boot Timor-Leste no timoroan nian”.
Iha tinan 2016, Jorge Sampaio simu Grande Kolár Órden Timor-Leste, nu’udar rekoñesimentu ba ninia solidariedade no apoiu ativu iha luta ba independénsia Timor-Leste. Kondekorasaun ne’e entrega hosi Primeiru-Ministru atuál ne’ebé iha momentu ne’ebá hanesan Prezidente Repúblika, Taur Matan Ruak, iha Lisboa. Iha okaziaun, Taur Matan Ruak manifesta ‘rekoñesimentu kle’an ba umanizmu, espresaun solidariedade ne’ebé barak tebes no apoiu ativu durante tinan barak, fó-moris ba luta ba liberdade, auto-determinasaun no independénsia Timor-Leste nian’.
Jorge Sampaio ninia vizita ikus mai Timor-Leste nu’udar Xefe Estadu, iha tinan 2006, Parlamentu Nasionál atribui ba nia títulu Sidadaun Onoráriu Repúblika Demokrátika Timor-Leste.

Dili, 13 Setembru 2021 – Estadus Unidus Amérika oferese tán apoiu fundu millaun $1 liuhosi USAID ba Timor-Leste hodi kombate pandemia Covid-19.
Nune’e to’o oras ne’e EUA oferese ona orsamentu ho totál millaun $5 ne’ebé sura hamutuk ho apoiu adisionál $1 refere ba Timor-Leste atu luta hasoru Covid-19.
Apoiu adisionál ne’e anunsia hosi Enkaregadu Negósiu Embaixada EUA iha Timor-Leste Tom Daley hamutuk ho Ministra Saúde Odete Freitas Belo, ohin (13/9), iha Kaikoli, Dili.
“Estadus Unidus hamriik hamutuk ho Timor-Leste nu’udar amigu no parseiru rohan laek atu servisu hamutuk hakotu Covid-19. Ami hakat hamutuk ho Timor-Leste atu salva ema nia vida tanba ita hotu tenke halo ida ne’e duni,” dehan Tom Daley iha serimónia refere.
Tom Daley mós enkoraje timoroan sira atu tenke simu vasina kontra Covid-19 tanba ida ne’e mak dalan di’ak liu atu hapara Covid-19.
Enkuantu apoiu fundu adisionál ne’e sei ajuda asegura timoroan sira iha komunidade rurál atu ba vasina no hetan tratamentu saúde ho kualidade hosi profisionál saúde sira.

Afeganistaun, 13 Setembru 2021 – Grupu Taliban ne’ebé oras ne’e domina no governa hikas Afeganistaun, hasai regulamentu ida ba universidade hotu-hotu iha Afeganistaun katak bandu estudante feto sira atu estuda ka hala’o aprendizajen hamutuk ho estudante mane sira iha sala aula laran ida de’it.
Nune’e, Ministériu Ensinu Superiór Afeganistaun sei haketak estudante ho sexu feto hosi estudante ho sexu mane ba sala aula keta-ketak.
Ministru Ensinu Superiór Afeganistaun Abdul Baqi Haqqani afirma liuhosi konferénsia imprensa ne’ebé hala’o iha domingu (12/9) ne’e iha Afeganistaun katak, Governu ne’ebé Taliban forma ne’e sei implementa regra refere ba feto hotu-hotu iha ensinu superiór públiku no privadu sira, no sei halo mós revizaun ba kuríkulu.
“Ami sei la permite mane no feto estuda hamutuk. Ami sei la permite implementasaun estuda hamutuk entre feto no mane,” dehan Haqqani iha domingu ne’e, haktuir CNN.
Nia dehan katak edifísiu eskola sira sufisiente atu haketak estudante feto no mane. Kona-ba dosente, Ministru ne’e dehan, dosente feto mak sei hanorin estudante feto sira no dosente mane mak sei hanorin estudante mane sira. Wainhira dosente feto la sufisiente, Governu sei buka alternativu balu.
La’os ida ne’e de’it, Governu ne’ebé forma hosi grupu Taliban ne’e mós obriga estudante feto sira tenke hatais nu’udar ema musulmanu duni.
Taliban mós hasai regra foun ida seluk tán katak feto sira labele asume kargu Ministra tanba feto sira-nia funsaun mak túr-ahi de’it.
Dezde grupu Taliban asalta no domina Afeganistaun iha 15 Agostu 2021 liubá, sira hasai ona regulamentu barak ne’ebé limita feto sira hosi liberdade balu inklui kampu traballu.

Dili, 13 Setembru 2021 – Ministru Turizmu, Komérsiu no Indústria (sigla portugés MTCI) José Lucas do Carmo da Silva halo enseramentu no despedida ho staff pavillaun Timor-Leste ba Expo Dubai 2020 hamutuk na’in-25, iha segunda (13/9) ne’e iha edifísiu CPLP, Dili, ne’ebé remata ona sira-nia formasaun, nune’e, hodi aranka ba Dubai iha 14 Setembru 2021.
Ekipa staff pavillaun na’in-25 ne’e kompostu hosi grupu rua mak hanesan, grupu dahuluk ema na’in-14 no grupu daruak ema na’in-11, no sira tuir ona formasaun kona-ba Excellence Services ho forma intensivu durante loron 26 ne’ebé hahú hosi 16 Agostu to’o 13 Setembru 2021.
Governu haktuir, Bazeia ba rezolusaun Governu Nú. 20/2019, 14 Juñu 2019, ho primeiru alterasaun liuhosi Rezolusaun Governu Nú. 27/2020, 14 Agostu 2020, no segunda alterasaun liuhosi Rezolusaun Governu Nú. 3/2021, 03 fevereiru 2021, kona-ba Nomeasaun Autoridade Nasionál Expo Dubai Timor-Leste (ANED-TL) 2020, konsidera katak, partisipasaun Repúblika Demokratika Timor-Leste iha Expo Mundiál Dubai 2020 justifika potensiál reprezentasaun estreitamente relasaun komersiál ho Estadu sira seluk.

Dili, 19 Outubru 2021 – Prezidente Konsellu Kombatente Libertasaun Nasionál (KKLN) Vidal de Jesus ‘Riak Leman’ husu ba veteranu sira-nia oan atu labele kria problema maibé tenke koopera ho Estadu no autoridade lokál sira hodi asegura páz no estabilidade.
“Ha’u haree veteranu sira-nia oan seidauk estraga estabilidade iha ne’e. Komesa kedas hosi krize 2006 to’o agora ema ida seidauk iha hanoin ida atu kria instabilidade, moris hela iha situasaun hakmatek nia laran. Maibé aproveita mós tempu ida ne’e, fó hatene ba veteranu sira, veteranu sira-nia oan, tenke koopera ho Estadu, koopera ho autoridade lokál sira ne’e, no tenke asegura páz no estabilidade,” Riak Leman hato’o ba jornalista Timor news, ohin (19/10) iha nia knaar-fatin, edifísiu KKLN, Dili.
Nia akresenta katak páz no estabilidade ne’e importante tebes atu asegura nune’e dezenvolvimentu nasionál bele la’o ba oin.

Indonézia, 15 Setembru 2021 – Akontese iha nasaun viziñu Indonézia, estudante sekundária no pré-sekundária barak tebes ho idade minoridade iha parte área rurál sira deside kaben sedu ka forma ona família tanba Governu la reativa eskola hodi realiza aula prezensiál, no aplika nafatin eskola online ne’ebé halo sira sente laiha vontade ka baruk.
iNewsSumtu.id haktuir iha tersa (14/9) ne’e katak, iha ensinu sekundária (indonézia, SMAN) 1 Panyabungan, iha Mandailing Natal (Madina), Sumatera Norte, derepente de’it estudante liu na’in-10 la tama eskola hafoin reativa hikas aula prezensiál. Profesór sira buka-tuir fali no deskobre katak estudante hirak ne’e hili forma ona família tanba sente baruk ho eskola online ne’ebé halo sira iha uma de’it no hasoru mós susar kona-ba internet.
“Ami hakfodak kadeira mamuk hotu. Ami labele halo buat ida sé ida ne’e mak akontese, sé sira hetan ona parseiru hodi forma ona família,” dehan Diretór SMAN 1 Panyabungan.
Aléin hosi ne’e, iha 12 Setembru liubá, telisik.id informa katak, estudante pré-sekundária ida iha sidade Kendari hili kaben sedu tanba kleur ona laiha aula aprendizajen prezensiál ho razaun Covid-19 impede.
Kazu ne’ebé  hanesan akontese mós iha fulan Abríl 2021 liubá ne’ebé cnn haktuir katak, iha estudante pré-sekundária na’in-11 iha provínsia Gorontalo, Indonézia, mak deside hodi forma família tanba suspende beibeik atividade prezensiál iha eskola.
“Sira kaben ho idade sei nurak loos, tuir loloos ida ne’e labele. Iha estudante pré-sekundária na’in-11 iha Bone Bolango mak kaben tiha ona,” dehan Autoridade lokal Bone Bolango, provínsia Gorontalo, ho naran Haming Pou.

Oekusi, 14 Setembru 2021 – Prezidente Autoridade Rejiaun Administrativa Espesiál Oekusi Ambenu (RAEOA), Arsénio Paixão Bano , iha tersa (14/09) ne’e, halo lansamentu distribuisaun foos ba komunidade aldeia Pásabe no Haemnanu ne’ebé durante semana ida ho inisiativa rasik hadi’a bee-dalan no loke estrada foun.
Iha komunikadu ofisiál ne’ebé Timor News asesu hateten katak Autoridade RAEOA estabelese programa ´food for work´ hodi apoia inisiativa komunidade iha aldeia Pásabe no Haemnanu uma-kain 475 servisu hadi’a bee-dalan kuaze metru 4.250  no loke estrada foun metru 1600.
Iha lansamentu ‘food for work’ ne’e Prezidente Autoridade RAEOA husu ba komunidade sira atu proteje obra públiku ne’e ba pásabe oan rasik atu nune’e loke Pásabe hosi área izoladu no fasil asesu ba merkadu sosiál Pásabe nian rasik iha futuru.
Arsénio Bano salienta tán katak, iha tinan 2022 sei estabelese projetu perfurasaun ida hodi aselera bee-moos ba komunidade no mós nu’udar solusaun ba problema bee-moos wainhira komunidade refere enfrenta iha tinan 2020 liubá no iha perfurasaun ne’e sei fornese bee ba  komunidade postu-administrativu Pásabe tomak iha tempu bai-loro.

Dili, 15 Setembru 2021 – Universidade Nasionál Timor Lorosa’e (UNTL) reativa hikas atividade prezensiál sira inklui aula prezensiál iha kampus hotu-hotu UNTL nian hahú ohin (15/9).
Desizaun ida ne’e Reitór UNTL João Soares Martins informa ba komunidade akadémika tomak UNTL nian liuhosi komunikadu ofisiál ida hafoin hetan tiha rekomendasaun hosi Ministériu Saúde.
“UNTL retoma atividade letiva prezensiál sira iha kampus hotu-hotu, hahú hosi 15 Setembru 2021,” Reitór UNTL dehan iha komunikadu ne’e.
Reitór mós husu atu komunidade akadémika hotu-hotu kontinua kumpri regra prevensaun Covid-19 sira hanesan uza máskara, mantéin distánsia sosiál metru ida ho ema seluk no regra seluk tán.
Ba estudante no dosente ne’ebé seidauk simu vasina, Reitór husu atu sira kontinua aula online. Tanba ne’e nia husu atu komunidade akadémika hotu-hotu tenke promove partisipasaun iha programa vasinasaun.

Bobonaru, 14 Setembru 2021 – Vise Ministru Interiór (MI) António Armindo, hamutuk ho parteria permanente Polísia Nasion’al Timor-Leste (PNTL) Programa Dezenvolvimentu Polísia Timor-Leste (sigla ingles TLPDP), akompaña mós hosi Komandante Jerál PNTL Komisáriu Polísia Faustino da Costa ho nia ekipa, oberva direita fatin ba futuru konstrusaun postu seguransa Unidade Polísia Marítima (UPM) iha aldeia Migir postu-administrativu Balibó, munisípiu Bobonaru.
Aléin hosi ne’e, Vise MI ho ekipa ba observa mós futuru postu seguransa UPM iha aldeia Dair, postu-administrativu Maubara, Likisá, no iha suku Aidaba postu-administrativu Atabae, Bobonaru.
Iha observasaun, Vise MI hateten, prioridade atu harii postu UPM hotu-hotu ho modelu ida de’it, kompletu ho fasilidade, asesu ba dalan no eletrisidade hodi ajuda servisu UPM kontrola tranzasaun ilegál tama mai Timor-Leste.
Iha parte seluk, Komandante Jerál PNTL Faustino da Costa hateten, konstrusaun Postu UPM ne’e hodi kontrola tranzasaun ilegál ró hosi Indonézia mai Timor-Leste, tanba durante ne’e iha de'it postu temporáriu ba Unidade Polísia Marítima hodi hala'o seguransa. 
Prosesu konstrusaun ba postu UPM ne’e hetan apoiu orsamentu hosi Polísia Federál Austrália liuhosi TLPDP, bazeia ba kooperasaun bilaterál entre Governu Australia no Governu Timor-Leste liuhosi Vise MI Antonio Armindo.

Dili, 15 Setembru 2021 – Konsellu Ministru (KM) realiza reuniaun ohin (15/9) iha Palásiu Governu, Dili, no delibera ona atu autoriza selebrasaun akordu finansiametu ida ho Banku Dezenvolvimentu Aziátiku (sigla inglés ADB), relasiona ho Projetu Espansaun Aeroportu Internasionál Prezidente Nicolau Lobato, Komoro, Dili.
KM fó podér tomak ba Ministru Finansa Rui Augusto Gomes hodi asina akordu ne’e. Projetu refere prevé nia estensaun ba pista aterajen, tore kontrolu foun ida no reabilitasaun ba instalasaun sira seluk.
Aléin hosi ne’e, iha ámbitu projetu espansaun Aeroportu Internasionál Prezidente Nicolau Lobato, KM mós delibera atu fó autorizasaun ba dezenvolvimentu projetu faze dahuluk nian, loke prosedimentu aprovizionamentu tolu, ho tipu konkursu públiku internasionál, ba adjudikasaun kontratu públiku ba kontratasaun empreza sira ba konsesaun no konstrusaun, ba fornesimentu servisu supervizaun no jestaun projetu nian.

Lospalos, SECoop: Iha Loron Sábadu (04/05/2019), Sekretáriu Estadu Kooperativas, Eng. Arsenio Pereira da Silva, M.Agr loke Asembleia Jeral Kooperativas Creditu Union (CU) Moris Foun nian iha Aldeia Titilari, Suku Fuiloro, Postu Administrativu Lospalos, Munisípiu Lautem. Tema sentral jeral mak " Movimentu Union Kreditu mak sei garante estabilidade ekonomia familia. Prezidenti Kooperativas CU Moris Foun Francisco Xavier da Cruz hateten asembleia jerál ne'e refere ba tinan 2017 no 2018 nian tanba iha momentu ne'ebé hasoru dezafiu oin-oin iha momentu ne'ebá. " Durante tinan fiskal 2017 no 2018 ita nia kooperativas hasoru difikuldade lubun bo'ot ida, hanesan membru balun la ativu iha poupansa obrigatóriu, la kumpri tempu devolve empretismu sira, no maluk balun husi kooperativas" dehan Prezidenti Kooperativas. Total membru hamutuk ema nain 271, mane 135 no feto 136 ho kapital rihun atus rua resin. Sekretáriu Estadu iha ninia intervensaun hateten Setór Koopertivas Sai Pilar Importante ba Dezenvolvimentu Ekonómia iha Rai Laran. "Bazeia ba mandatu konstituisaun RDTL artigu 138 iha setór tolu mak importante atu atu hasa'e kresimentu ekonómia iha rai laran hanesan, setór públiku, privadu no kooperativas. Reforsa tan dekretu lei 16/2004 mos fó dalan mai ita atu involvimentu no partisipasaun dezenvolvimentu nasaun ida ne'e liu husi kooperativas. Dalan kooperativas iha ninia ramos hamutuk 13 hanesan CU, Feskas, Agrikultura, Multi Sektoral, pekuaria, indústria ki'ik, no selu-seluk tan. Razaun hirak ne'e mak setór kooperativas sai pilar importante atu eleva kresimentu ekonómia iha família ka uma kain" hateten SECoop bainhira loke asembleia jerál CU Moris Foun nian. Sekretáriu Estadu Kooperativas husu mós ba CU Moris Foun liu husi asembleia jerál ne'e bele preparaan diak liu tan nomós habelar nafatin kooperativas ba sira seluk ne'ebé mak seidauk involve iha kooperativas. Partisipa iha seremónia ne'e mak hanesan, autoridade lokal sira, Prezidenti CU Afi Saranu, nomos membru Kooperativas Moris Foun.

Dili, 20 Outubru 2021 – Konsellu Ministru hala’o sorumutuk ohin (20/10) iha Palásiu Governu, Dili, no deside hodi propoin ba Prezidente Repúblika (PR) Francisco Guterres Lú Olo atu promulga renovasaun Estadu Emerjénsia (EE) ba dala-19 ba loron tolunulu (30) tán, ne’ebé sei vigora hahú hosi 30 Outubru no remata iha 28 Novembru 2021.
Desizaun ne’e Konsellu Ministru deside hafoin rona tiha aprezentasaun hosi parte Sala Situasaun Sentru Integradu Jestaun Krize (SIJK) iha sorumutuk refere, kona-ba pontu situasaun epidemiolójika iha Timor-Leste.
“Ho hanoin katak kauza determinante sira ne’ebé justifika ona deklarasaun Estadu Emerjénsia no ninia renovasaun sira kontinua mantéin, no atu bele evita no neutraliza risku propagasaun sira hosi variante foun SARS-CoV-2, no nune’e bele proteje saúde públika no kapasidade resposta hosi Sistema Nasionál Saúde nian, Governu propoin ba Señór Prezidente Repúblika katak, ho renovasaun Estadu Emerjénsia nian, permite suspensaun ka restrisaun ba direitu no garantia fundamentál balu,” Governu esplika iha nia komunikadu imprensa ofisiál ne’ebé Timor News asesu ohin.
Enkuantu EE ba dala-18 Governu aplika hahú hosi 30 Setembru 2021 no sei remata iha 29 Outubru 2021.

Dili, 20 Outubru 2021 - Julião dos Reis Mendonca ho naran bolu Zidane, idade tinan 21, nu’udar defisiente ida ne’ebé oras ne’e hakdasak de’it no moris ho sentimentu trauma wainhira halo interasaun ho sosiedade.
“Ami lori nia (Zidane) ba tratamentu ne’e doutór espesialista sira dehan nia trauma ka iha jiwa penakut,” Wilfrida Nahak nu’udar Zidane nia inan informa ba jornalista Timor News, ohin (20/10) iha hela-fatin Manleuana, Dili.Wilfrida hateten katak seidauk iha parte Governu ruma mak tau-matan ka fó apoiu ruma.
Iha duni asosiasaun balu ne’ebé fó kadeira-roda ba Zidane atu uza maibé la adekuadu ho ninia kondisaun nune’e difikulta nia atu uza rasik hodi la’o.
Zidane iha maun-alin hamutuk na’in-6 maibé ida mate tiha ona, nune’e hela na’in-5 ne’ebé kompostu hosi mane na’in-2 mak Zidane ho nia alin mane ida no feto na’in-3.

Dili, 28 Outubru 2021: Vise-Reitór ba Asuntu Akadémiku no Garantia Kualidade, Universidade Nasionál Timor Lorosa’e (UNTL), Samuel Venâncio de S. Freitas, informa katak UNTL prepara hela proposta ba Ministériu Ensinu Superiór, Siénsia no Kultura (MESSK) atu simu estudante foun ba tinan 2022 hamutuk 3.335.
Samuel Freitas informa asuntu ne’e ba jornalista Timor News, ohin (28/10) iha nia knaar-fatin UNTL Sentrál, Dili, no nia esplika tán katak númeru vaga 3.335 ba estudante foun ne’ebé define iha proposta ne’e nu’udar totál hosi rejime espesiál no rejime jerál, maibé sei hein aprovasaun.
“UNTL define ninia vagas (simu estudante foun ba tinan 2022) hamutuk 3.335 no ida ne’e define hosi fakuldade sira ida-idak nia vaga bazeia ba sira-nia kondisaun no tau hamutuk 3.000 resin no fahe ba rejime rua mak rejime jerál ho rejime espesiál. Rejime espesiál ne’e iha kategoria 13. […]  Depois sei lori ba Ministériu (MESSK), tanba ne’e mak ha’u haruka tiha ona ba Reitór mak atu haruka ba para haree atu konkorda hamutuk no aprova tuir UNTL nia proposta ne’e,” Vise-Reitór ba Asuntu Akadémiku no Garantia Kualidade esplika ba jornalista Timor News.
Nia akresenta katak hosi totál vaga ne'ebé propoin, UNTL define 70% ba rejime jerál no 30% ba rejime espesiál.
“Bainhira mak atu simu alunus (foun) ne’e hein ezame nasionál ensinu sekundáriu nian tenke halo lai,” nia dehan.

Manufahi, 15 Setembru 2021 – Responsável ekipa Centro Foinsa’e Dom Boaventura Manufahi (CEFOBOM) Justa da Silva informa ohin (15/9) katak, família vulnerável sira iha suku Holarua, postu-administrativu Same, munisípiu Manufahi, hasoru susar menus ai-hán iha uma-laran tanba pandemia Covid-19.
Justa da Silva hato’o ida ne’e hafoin CEFOBOM ba halo identifikasaun iha suku refere ohin, no entrevista mós família vulnerável sira.
Responsável ekipa CEFOBOM ne’e relata katak, ekipa halo entrevista ho Marçal da silva nu’udar reprezentante família vulnerável iha aldeia Haturae, no Marçal informa katak durante pandémia Covid-19 problema ne'ebé família vulnerável sira hasoru mak menus ai-hán iha uma laran, inklui nesesidade bázika sira seluk. Marçal dehan, Estadu Emerjénsia ne'ebé Governu aplika difikulta komunidade família vulnerável sira atu hetan ai-hán tanba produtu lokál la folin iha merkadu.
Nune'e mós defisiente Trinitos do Rosário informa katak, problema ne'ebé hasoru iha família mak hanesan bee-moos, no susar atu atende nesesidade loro-loron.
Aléin hosi identifika situasaun ne'ebé komunidade sira hasoru, CEFOBOM fahe mós informasaun kona-ba oinsá atu prevene-an hosi Covid-19.

Dili, 15 Setembru 2021 – Xefe Estadu Maiór FALINTIL Forsa Defeza Timor-Leste (F-FDTL) Brigadeiru Jenerál Calisto Santos ‘Coliati’ ne’ebé nu’udar mós Prezidente Komisaun ba Rekrutamentu Membru Foun F-FDTL 2021, husu ba joven kandidatu F-FDTL sira ne’ebé tuir teste maibé la pasa, atu labele triste tanba sira sei bele kompete iha tinan 2022.
“Ba kandidatu ne’ebé la liu ka la pasa, komisaun husu lalika laran triste no lakon vontade. Ita-boot sira sei nafatin iha oportunidade hodi kompete fali iha rekrutamentu tinan 2022. Importante mak tenke kuidadu ita-boot sira-nia saúde, mantéin ita-boot sira-nia disiplina nune’e rekrutamentu tuir mai ita-boot sira bele mai kompete fila-fali,” dehan Coliati liuhosi konferénsia imprensa ne’ebé realiza ohin (15/9) iha Fatuhada, Dili.
Nia mós husu ba sira ne’ebé hakarak atu kompete hikas iha tinan oin katak, bele trata fali dokumentu nesesáriu sira hodi kompleta iha kandidatura ba rekrutamentu tuir mai.
Iha konferénsia imprensa ne’e, komisaun mós anunsia membru foun F-FDTL na’in-600 ne’ebé pasa ona iha teste hodi inkorpora ba F-FDTL. Tanba ne’e komisaun sei taka lista naran iha fatin sira hanesan Administrasaun Munisípiu ka Komandu Polísia Munisipál no sede Konsellu Kombatente Libertasaun Nasionál ka Konsellu Veteranu.
Ba hirak ne’ebé naran sai, komisaun husu atu tenke ba aprezenta-an immediata iha Kuartél Jenerál Fatuhada, Dili, tuir oráriu ba kada munisípiu ne’ebé komisaun estabele ona hodi rona orientasaun.

Dili, 15 Setembru 2021 – Diretór Klínika Bairu-Pité Lanud Inácio dos Santos husu ba populasaun sira atu labele dehan katak Klínika Bairu-Pité fó tratamentu ba pasiente di’ak liu duké iha Ospitál Nasionál Guido Valadares (sigla portugés, HNGV), tanba Klínika Bairu-Pité iha de’it fasilidade ba kuidadu saúde primária maibé HNGV iha fasilidade ba kuidadu saúde sekundária no tersiária.
“Labele dehan katak Klínika Bairu-Pité ne’e di’ak liu HNGV, lae. Fasilidade ne’ebé iha Klínika Bairu-Pité la hanesan ho fasilidade ne’ebé iha HNGV. Fasilidade iha Klínika Bairu-Pité nia nível fasilidade ne’ebé mak ba kuidadu saúde primária nian. HNGV iha fasilidade avansadu, fasilidade ne’ebé Governu tau ona ba kuidadu saúde sekundária ka tersiária nian […] Médiku sira mós iha HNGV fó tratamentu hanesan mós ho iha ne’e, la’os iha ne’e di’ak liu,” Diretór Inácio informa ba jornalista Timor News, ohin (15/9) iha nia servisu fatin, Bairu-Pité, Dili.
Nia akresenta katak, populasaun sira barak mak lakohi atu ba konsulta iha HNGV tanba ta’uk ho swab test ne’ebé karik obrigatóriu iha HNGV.
“Ita haree katak populasaun barak mak sente katak sira nyaman atu mai iha Klínika Bairu-Pité, ho razaun dehan katak iha HNGV halo swab test, ha’u la hatene HNGV halo swab test obrigatóriu ka ba de’it sira ne’ebé iha sintoma, maibé fasilidade saúde hotu-hotu aplika swab test,” dehan Diretór ne’e.
Diretór Inácio informa tan katak Klínika Bairu-Pité mós halo swab test maibé ba de’it ema ne’ebé iha sintoma ruma tanba fasilidade ba swab test la sufisiente atu halo ba ema atus resin kada loron ne’ebé ba konsulta iha ne’ebá. Ne’e duni nia husu ba populasaun sira atu labele ta’uk ho swab test tanba ida ne’e nu'udar medida efetivu ida atu impede transmisaun Covid-19 ba família no ba ema seluk.

Dili, 16 Setembru 2021 – VIII Governu Timor-Leste informa katak implementasaun projetu uma kbiit-laek hamutuk 1.252 ba faze dahuluk iha tinan ida ne’e en jerál atinje ona pursentu 19 (19%), no espesífikamente iha munisípiu balu atinje pursentu 40 (40%).
“Progresu Konstrusaun Uma Kbiit-Laek ba família kbiit-laek sira iha teritóriu laran kontinua la’o no hatudu progresu, maske hasoru difikuldade iha terenu tanba relasiona ho situasaun pandemia Covid-19, konfinamentu obrigatóriu, serka sanitária, no problema asesu estrada ba benefisiáriu nia fatin, maibé projetu Uma Kbiit-Laek to’o semana daruak fulan Setembru ne’e atinje ona 19% iha teritóriu laran, no iha Munisípiu balu hatudu progresu to’o ona 40%,” esplika iha komunikadu ofisiál ne’ebé Timor News asesu ohin (16/9).
Governu esplika katak uma ba kbiit-laek ne’ebé Governu konstrui ne’e iha modelu tipu rua mak hanesan, ida ho medida metru kuadradu 37, no ida seluk medida metru kuadradu 48.
Medida metru kuadradu 37 konstrui ho orsamentu $15.000, iha sala vizita no refetóriu ho medida metru 3x4, kuartu 2 ne’ebé kada kuartu ho medida metru 3x3, hariis-fatin ho medida metru 2x3 no dapur ho medida metru 5x3 ne’ebé lokalizadu iha li’ur ka iha uma kotuk.
Enkuantu ba uma ho medida metru kuadradu 48, konstrui ho orsamentu $17.000, iha sala vizita no refetóriu ho medida metru 3x4, kuartu 3 ne’ebé kada kuartu ho medida metru 3x3, hariis-fatin ho medida metru 2x3 no dapur ho medida metru 5x3 ne’ebé lokalizadu iha li’ur ka uma kotuk.
Governu mós planeia atu realiza projetu Uma Kbiit-Laek ba faze daruak iha tinan 2022, 2023 to’o 2025.

Manufahi, 16 Setembru 2021: Uma-kain vulnerável 9 iha aldeia Uma-Luli, suku Babulu, Same, enfrenta problema menus ai-hán tanba kauza hosi pandemia Covid-19.
Problema refere relata hosi ekipa Centro Foinsa’e Dom Boaventura Manufahi (CEFOBOM) hafoin servisu hamutuk ho Caritas Austrália in Timor-Leste (CATL) no Autralian Aid hodi halo identifikasaun iha kinta (16/9) ne’e iha Babulu.
CEFOBOM mós relata katak uma-kain 9 ne’e enfrenta mós problema bee-moos ne’ebé nesesáriu tebes ba ema nia moris.
Iha atividade ne’e, ekipa identifika inan-faluk ida ho naran Verónica Corte-Real ne’ebé hela iha kondisaun la dignu. Verónica haktuir ba ekipa katak nia ho nia oan na’in-2 hela de’it iha uma ida ne’ebé didin ho hadak ho kondisaun aat, hafoin nia la’en abandona tiha nia.
Verónica informa mós katak durante pandemia Covid-19 difikulta nia atu asesu ba merkadu hodi fa’an produtu lokál atu sosa foos ba nesesidade família uma laran.
Aléin hosi Verónica, ekipa mós identifika idozu ida ho naran Marcelino Tilman ne’ebé sofre hela moras stroke no toba de’it iha uma. Marcelino nia feen informa katak durante pandemia sira susar atu hetan ai-hán.

Manufahi, 16 Setembru 2021 – Akontese iha munisípiu Manufahi, pesoál saúde balu abandona fatin izolamentu hodi ba partisipa tiha iha festa.
Administradór Manufahi Arantes Isaac Sarmento hato’o nia lamentasaun kona-ba hahalok hosi pesoál saúde balu ne’ebé la kumpri regra, ohin (16/9), iha reunian kona-ba avaliasaun servisu prevensaun Covid-19 ne’ebé realiza iha Administrasaun Munisipál. Nia husu atu pesoál saúde sira labele hatudu hahalok aat ba komunidade sira.
Arantes mós preokupa ho kondisaun fatin izolamentu ne’ebé fo’er, tanba ne’e nia husu atu pesoál saúde sira tenke servisu ho seriedade.
Hatán ba lamentasaun hosi Administradór, Diretór Interinu Servisu Saúde Munisípiu Manufahi, Orlando Martins rekoñese duni katak pesoál saúde balu kontra regra hodi abandona fatin izolamentu no ba partisipa tiha iha festa, tanba ne'e autoridade saúde Manufahi sei aplika sansaun disiplinár.
Relasiona ho fatin Izolamentu fo’er, Orlando Martins hateten katak, fatin izolamentu ho kondisaun fo’er tanba kliner limitadu.

Dili, 20 Outubru 2021 – Koordenadór refujiadu iha kampu Real Madrid, Manleuana, Dili, José Abrão Tani, hateten katak labarik ki’ik sira ne’ebé obrigatoriamente hela iha lona okos sente la tahan loro-manas durante hamahan-an iha lona nia okos fulan neen (6) resin ona.
“Hela demais ho kondisaun hanesan ne’e mós labarik ki’ik sira la tahan loro-manas. Ita-boot sira de’it la tahan tiha ona. Sé habai komunidade sira hanesan ne’e entaun atu tau nasaun nia dignidade iha ne’ebé. Agora atu tau fali orsamentu ba atu hola kareta, ró-ahi. Ko’alia kona-ba inundasaun ne’e isin-fulun ida nunka hamriik hodi haree ida ne’e. Ko’alia kona-ba sira-nia privadu ne’e sempre sai hela de’it iha mídia katak atu sosa ida ne’e, ida ne’ebá. Ema habai-an hanesan ikan-maran loos. Ami iha problema barak loos kompara ho boot sira toba iha AC laran, hán povu nia osan,” nia informa, ohin (20/10), iha Manleuana, Dili.
Nia akresenta katak sé Governu osan laiha atu responde karik entaun di’ak liu ko’alia ba públiku atu nune’e refujiadu sira ida-idak buka rasik fatin hodi labele hein fali solusaun hosi Governu tanba kleur ona solusaun laiha, no sira konsidera katak Governu kontinua bosok hodi halo kontente de’it sira.
“Sira hanesan mai habosok hela komunidade sira halo kontente de’it maibé na realidade laiha,” José akresenta.

Dili, 17 Setembru 2021 – Reitoria Universidade Nasionál Timor Lorosa’e (UNTL) informa katak UNTL sei realiza serimónia graduasaun ba dala-XXIV iha 21 Setembru 2021 iha Kampus Fakuldade Enjeñaria, Siénsia no Teknolojia, Hera, Dili.
“Serimónia Graduasaun ba XXIV sei realiza iha tersa-feira, 21 fulan-Setembru 2021, tuku 08:00 dadeer, fatin iha auditóriu Fakuldade Enjeñaria, Siénsia no Teknolojia, Kampus Hera,” Reitoria UNTL informa liuhosi despaxu ofisiál ida ne’ebé Timor News asesu ohin (17/9).
Molok ne’e UNTL atu realiza serimónia graduasaun ba dala XXIV iha 27 Agostu liubá maibé Governu nia desizaun impoin Konfinamentu Obrigatóriu iha munisípiu Dili, ho nune’e kansela hikas, tanba ne’e UNTL deside atu realiza fali iha 21 Setembru 2021.

Dili, 22 Setembru 2021 – Governu deside ona atu kontinua renova implementasaun Estadu Emerjénsia (EE) ba dala-18 ba loron tolunulu (30) tán.
Desizaun ida ne’e Konsellu Ministru deside ona hafoin halo tiha análize ba aprezentasaun hosi Sala Situasaun Sentru Integradu Jestaun Krize (SS-SIJK) kona-ba situasaun pandemia iha Timor-Leste, iha reuniaun ne’ebé Konsellu Ministru hala’o ohin (22/9) iha Palásiu Governu, Dili.
Tanba ne’e, Konsellu Ministru propoin ba Prezidente Repúblika Francisco Guterres Lú Olo atu promulga renovasaun EE ba dala-18 ne’e tuir pedidu katak ba loron tolunulu tán.
Governu propoin ba PR atu dekreta renovasaun EE refere ho objetivu atu bele kontinua permite suspensaun ka restrisaun ba direitu no garantia fundamentál balu sidadaun sira nian hodi aplika medida sira ne’ebé atu kombate Covid-19.
Enkuantu implementasaun EE ba dala-17 nian ne’ebé hahú hosi 31 Agostu ne’e sei remata iha 29 Setembru 2021.

Dili, 23 Setembru 2021 – Institutu Siénsia Saúde (sigla portugés ICS) realiza serimónia Graduasaun ba nia Finalista hamutuk na’in-292 hosi fakuldade haat, ohin (23/9) iha salaun Canosiana, Haas-Laran, Dili, ne’ebé marka prezensa mós hosi Ministru Ensinu Superiór, Siénsia no Kultura (MESSK) Longuinhos dos Santos.
Iha diskursu, MESSK hateten, ICS nia formasaun hodi prodúz rekursu umanu iha área enfermájen, farmásia, parteira no nutrisaun ne’e nu’udar rekursu ne’ebé importante tebes ba setór saúde iha Timor-Leste.
“Ha’u hakarak aproveita oportunidade ne’e hodi agradese no felisita Institutu Siénsia Saúde ba nia papél hodi forma rekursu umanu sira iha área ne’ebé esensiál hanesan iha área saúde. Formasaun ba graduadu foun sira, ho grau baxarelatu, iha área enfermájen, farmásia, parteira sira no nutrisaun, nu’udar rekursu ne’ebé importante tebes hodi hadi’a kualidade no dezempeñu iha servisu saúde Timor-Leste nian,” dehan Longuinhos.
Nia dehan, serimónia graduasaun la’os aktu formál de’it, maibé nu’udar Graduadu sira-nia transzisaun ba vida profisionál hodi aplika koñesimentu atu dezenvolve Timor-Leste.
“Ha’u hakarak remata ha’u-nia intervensaun ne’e, hodi hato’o tán felisitasaun ba estudante graduadu sira no ha’u dezeja atu imi hetan susesu iha vida pesoál no profisionál. Ita hotu hatene katak imi sei hasoru dezafiu no konstrajimentu oioin durante vida profisionál no pesoál, maibé tenke iha nafatin korajen no luta ho empeñu atu konkretiza imi-nia objetivu profisionál sira,” Ministru ne’e akresenta.

Dili, 23 Setembru 2021 – Konselleiru Máximu Partidu Kmanek Haburas Unidade Nasionál Timoroan (KHUNTO) José dos Santos ‘Naimori Bucar’ hateten katak partidu tolu ne’ebé oras ne’e kaer ukun hanesan Frente Revolucionário de Timor-Leste Independente (FRETILIN), Partidu Libertasaun Populár (PLP) no KHUNTO rasik tenke kontinua hamutuk hodi dezenvolve Timor-Leste liuhosi Orsamentu Jerál Estadu (OJE).
“Tenke hamutuk nafatin hodi lori dezenvolvimentu ba povu no nasaun liuhosi Orsamentu Jerál Estadu,” Naimori dehan hafoin hasoru malu tiha ho Prezidente Parlamentu Nasionál (PPN) Aniceto Guterres Lopes, ohin (23/9) iha Gabinete PPN nian, Dili, haktuir Parlamentu Nasionál nia divulgasaun.
Enkuantu audénsia entre parte rua ne’e ho objetivu atu hametin koordenasaun entre Bankada Governu hodi prepara didi’ak ba diskusaun no aprovasaun OJE 2022 nian.

Filipina, 20 Setembru 2021 – Boxista Filipinu koñesidu Manny Pacquiao sei kandidata-an hodi sai nu’udar Prezidente Filipina iha tinan oin.
The Guardian haktuir, Pacquiao aseita nomeasaun hosi nia aliadu polítiku sira iha asembleia nasionál ne’ebé partidu PDP-Laban nia faksaun halo iha domingu (19/9) ne’e iha Filipina, ne’ebé lidera rasik hosi nia.
“Ha’u lutadór ida no ha’u sei kontinua sai nu’udar lutadór iha ring laran no li’ur. Ha’u aseita ita-boot sira-nia indikasaun katak ha’u nu’udar kandidatu ba Prezidente Repúblika Filipina,” dehan Pacquiao iha nia diskursu.
Iha fulan Jullu liubá Pacquiao eleitu nu’udar Líder PDP-Laban hafoin nia kritika tiha Prezidente atuál Filipina Rodrigo Duterte kona-ba Duterte nia luta kombate korupsaun.
Molok ne’e, iha fulan Agostu liubá, hafoin lakon kontra Yordenis Ugas iha nia jogu sa’e ring ba sintu WBA, iha Las Vegas, Estadus Unidus, Pacquiao mós afirma kedas katak tempu badak nia sei anunsia nia kandidatura ba Prezidente Repúblika iha 2022.
“Ha’u hatene ida ne’e nu’udar buat ida ne’ebé difísil liu duké boxing, maibé ha’u hakarak ajuda ema barak iha Filipina,” dehan Pacquiao iha momentu ne’ebá.

Dili, 20 Setembru 2021 – Governu kria subsídiu mensál ai-hán no transporte ba funsionáriu públiku sira iha Timor-Leste. Nune’e, ba subsídiu mensál ai-hán nian, kada fulan funsionáriu públiku sira sei simu foos kilógrama 35 (35kg) inklui ai-hán seluk tán. Ba transporte nian, kada fulan funsionáriu públiku sei simu osan $25, Xefe Sesaun sira sei hetan $50, Xefe Departamentu sira $75, Diretór Nasionál sira $100, no ba Diretór Jerál sira $150.
Kriasaun subsídiu ai-hán no transporte ba funsionáriu públiku ne’e hetan ona aprovasaun iha reuniaun Konsellu Ministru ne’ebé hala’o ohin (20/9) iha Palásiu Governu, Dili, hafoin aprezenta tiha hosi Ministru Finansa Rui Gomes.
“Subsídiu ida ne’e, hanesan produtu agríkola nasionál ne’ebé sei fó ba funsionáriu públiku sira ho objetivu permite hamenus despeza ho akizisaun ba ai-hán sira no konfesaun refeisaun sira. […] Fulan-fulan funsionáriu públiku sira iha direitu ba foos 35kg, batar kilógrama lima, koto kilógrama rua, fore-mungu kilógrama lima no fore-keli kilógrama rua. Karik laiha produtu sira anteriór balu ne’ebé temi ona, bele troka ho produtu sira seluk ho valór hanesan. Sei entrega trimestralmente hosi órgaun no servisu sira ba benefisiáriu sira ne’ebé ezerse ninia funsaun,” Governu esplika kona-ba subsídiu mensál ai-hán, iha komunikadu ofisiál ne’ebé Timor News asesu ohin.
Kona-ba subsídiu transporte, Governu esplika, “kriasaun subsídiu ida ne’e atu kompensa kustu regulár sira hosi benefisiáriu sira relasiona ho transporte no mós atu hamenus despeza hosi atribuisaun veíkulu sira Estadu nian no promove rasionalizasaun ba parte automóvel públiku. Montante mensál subsídiu nian ho valór $25 ba funsionáriu públiku sira, $50 ba Xefe sira Sesaun nian, $75 ba Xefe sira Departamentu nian, $100 ba Diretór Nasionál sira no $150 ba Diretór Jerál sira”.
Dekretu-Lei kona-ba subsídiu ai-hán no transporte ne'e sei haruka ba Prezidente Repúblika atu promulga hodi bele implementa hahú iha tinan oin.

Ermera, 18 Setembru 2021 – Grupu produtivu ai-kulat ne’ebé ho naran Ermera Ai-kulat Mutin Orgániku (EAMO) husu ba Governu atu prioritiza ka tau importánsia ba setór inovativu sira iha Timor-Leste no apoia mós fundu ruma.
Ezijénsia ida ne’e hato’o hosi Diretór EAMO Mario Afonso da Silva ba Timor News iha sábadu (18/9) ne’e via telefone. Aléin hosi husu fundu hosi Governu ba setór inovativu sira, Mario dehan katak sira-nia grupu EAMO mós presiza Governu nia apoiu atu halo estudu komparativu ruma ba sira-nia ai-kulat hodi bele diversifika produtu refere sai fali produtu seluk.
“Husu ba parte relevante sira hotu atu tau importánsia ba atividade refere tanba atividade ne’e rasik hanesan atividade inovativu ida iha Timor-Leste. Liuliu husu Governu Timor-Leste tenke tau fundu ida ba setór inovativu sira no halo estudu komparativu ba ami atu nune’e bele eleva tán ami-nia koñesimentu atu nune’e bele diversifika ai-kulat sai fali produtu seluk,” Diretór EAMO dehan.
EAMO nu’udar grupu ida ne’ebé hamriik ona dezde tinan 2018 to’o agora, ho nia traballadór hamutuk na’in-10, no lokaliza iha Fatukeru, postu-administrativu Railaku, munisipiu Ermera.
Grupu refere prodúz ai-kulat mutin utiliza ai-uut, hare uut, no ahu agrikultura, hafoin hakat hikas ba prosesu ka etapa produsaun lubuk ida tán to’o ai-kulat moris.
Grupu ne’e hetan rendimentu hosi ai-kulat kada loron mínimu $32 no máximu $147 liuhosi halo komersializasaun ba komunidade, iha merkadu lokál no ba supermerkadu sira.

Dili, 21 Outubru 2021 – Jefri Borges Ximenes ho idade tinan 12, hamutuk ho nia alin, loro-loron sira na’in-2 leba manu-tolun da’an hodi ba fa’an iha estrada públiku hafoin fila hosi eskola. Nia husu ba labarik seluk atu aprende ajuda inan-aman no labele halimar demais.
Wainhira dada-lia ho jornalista Timor News, ohin (21/10) iha Fatuhada, Dili, Jefri dehan katak nia ho nia alin mak hakarak fa’an hodi buka osan atu sosa nesesidade eskola nian.
“Ha’u mak hakarak fa’an para osan iha hola farda sira, hola buat ida ita presiza ne’e. […] eskola tama tuku 08:00 no sai tuku 10:00. Fila mai fa’an manu-tolun. […] Ama-apa sira mak da’an mak ami fa’an,” Jefri dehan.
Jefri oras ne’e hala’o hela estudu iha eskola ida iha Ai-Mutin, Dili, no klase 6. Sira maun-alin hamutuk na’in-3 no nia mak oan ba dahuluk.
“Labarik sira tenke ajuda inan-aman,” nia dehan.

Dili, 20 Setembru 2021 – Governu liuhosi Vise Ministru Obras Públika (MOP) Nicolau Lino Freita Belo selebra kontratu ho empreza vensedór haat (4) mak hanesan, Santana Di’ak Unipessoal, Lda, Sali Magu Unipessoal, Lda, Hogapa, Lda, no Chegue-rau, Lg, Lda,  atu implementa projetu emerjénsia haat ne’ebé efeita hosi kalamidade iha 04 Abríl liubá.
Komunikadu ofisiál haktuir, projetu haat ne’e mak hanesan: konstrusaun moru protesaun ba mota Tibar ne’ebé sei kaer hosi empreza Sali Magu; mota Bidau Toko Baru ne’ebé sei kaer hosi Santana Di’ak; Concrete Retaining Wall Protection of Maloa River sei kaer hosi Holgapa; no kontrusaun foun ba box culvert iha Ai-lo’ok Laran sei kaer hosi Chegue-rau.
Vise MOP husu ba empreza sira atu implementa projetu hirak ne’e tuir padraun tékniku, kumpri kalendáriu implementasaun tuir termu kontratu, no garantia kualidade konstrusaun obra atu labele fó ameasa ba komunidade iha tempu udan.

Bobonaru, 20 Setembru 2021 – Vise Ministru Interiór (MI) Antonio Armindo, hamutuk ho Komandante Jerál Polísia Nasionál Timor-Leste (PNTL) Faustino da Costa, akompaña mós hosi Komandante Komandu Operasaun PNTL Pedro Belo, Komandante Unidade Patrullamentu Fronteira (UPF) Euclides Belo, no mós Reprezentante Programa Dezenvolvimentu Polísia Timor-Leste (sigla inglés, TLPDP) Mark Silvertand, iha segunda semana ne’e, observa direita fatin ba futuru konstrusaun postu UPF hamutuk 13 iha liña fronteira. “Ohin ho Komandante Jerál ho komitiva tomak hamutuk ho parseria TLPDP no tékniku sira observa fatin balu ne’ebé antes ne’e identifika ona nune’e atu harii tán postu seguransa iha fronteira. Agora daudauk ita hanoin atu aumenta tán postu hamutuk 13 ne’ebé sei koloka iha postu Mota-Ain, Badut-Mean, Ponte Nunura, Suai no RAEOA hodi nune’e bele kontrola movimentu ilegál iha liña fronteriza,” esplika Antonio Armindo ba jornalista sira, segunda (20/9) ne’e, iha Postu UPF Derok-Reen, iha suku Kova, postu-administrativu Balibó, munisípiu Bobonaru.
Nia dehan, orsamentu ba konstrusaun postu ne’e mai hosi fundu Covid-19, hafoin iha semana kotuk Konsellu Jestaun Fundu Covid-19 aprova pedidu orsamentu ho montante $990.000.00 hosi fundu Covid-19 ba Ministériu Interiór hodi utiliza ba konstrui postu seguransa ba UPF iha liña fronteira.
“Orsamentu ida ne’e ita halo proposta no hetan ona autorizasaun hodi halo postu 13. Aléin hosi ne’e, ita mós hetan orsamentu hosi parseria TLPDP ne’ebé halo ona postu seguransa 6 ba PNTL ne’ebé hetan ona inaugurasaun hosi ita-nia Primeiru-Ministru,” Vise MI esplika.
Iha fatin hanesan Komandante Jerál PNTL hateten, relasiona ho planu Governu nian atu hadi’a postu iha fronteira, nune’e, politika hosi Komandu Jerál PNTL nian mak wainhira fatin sira ne’e preparadu ona, Komandu hakarak koloka tán membru sira iha fronteira hodi tau atensaun máximu iha liña fronteira.

Dili, 21 Outubru 2021 – Komandante Polísia Nasionál Timor-Leste Munisípiu Dili, Superintendente Xefe Henrique da Costa, husu ba komunidade sira atu labele lori tua ba hemu iha rate iha loron finadu hodi kria fali problema iha rate laran.
"Ba rate la presiza lori tua ba iha ne’ebá. Tua hemu ne’e hemu kedas iha uma mak ba ka la hemu ne’e di’ak liután. Tanba ne’e la presiza atu lori fali tua ba hemu fali iha rate selae kria fila-fali problema,” Henrique da Costa informa ba jornalista Timor News, ohin (21/10) iha nia knaar-fatin, Dili.
Nia hateten katak parte Komandu PNTL munisípiu Dili oras ne’e prepara ona atu asegura loron matebian ne’e iha fatin hotu-hotu liuliu relasiona ho selebrasaun misa, movimentu transporte iha situasaun iha semitériu.
“Komandu munisípiu Dili prepara ona planu operasaun ba ida ne’e,” nia dehan.

Manatutu, 20 Setembru 2021 – Governu liuhosi Ministériu Agrikultura no Peska (MAP) nia Diresaun Nasionál Estensaun Agríkola (DNEA), Departamentu Dezenvolvimentu Programa no Metodolojia Estensaun Agríkola, halo lansamentu ba programa Eskola Kampu Agrikultór kona-ba kuda hare tuir sistema Prátika Agrikultura Di’ak (PAD) uza Adubu Orgániku Naza, iha segunda (20/9) ne’e iha irigasaun Blutu, suku Hatu-Ralan, postu-administrativu Laleia, munisípiu Manatutu.
Iha atividade refere, Tékniku implementadór Vasco Simões esplika katak, program eskola ne’e ho objetivu prinsipál mak atu hasa’e koñesimentu ka skill no badaen agrikultór sira nian liuliu sira ne’ebé halo natar.
“Atu hadi’a agrikultór sira-nia rekursu lokál ne’ebé sira iha ho di’ak, ekipamentu no materiál ne’ebé uza iha sistema PAD mak hanesan, hand tractor hodi fila rai no ita atu kuda hare oan uza caplak, iha manutensaun nian ita uza hand player hodi rega uza adubus orgániku,” Vasco esplika.
Iha fatin hanesan, Administradór Laleia Cosme Ximenes hato’o nia agradesimentu ba MAP relasiona ho atividade ne’e, tanba bele hanorin ona estratejia no mekanizmu sira ne’e ba agíkultor sira hodi kuda hare ne’ebé mak di’ak no loloos.
Koordenadór Estensionista António de Sousa Correia mós rekomenda katak MAP tenke realiza programa Eskola Kampu Agrikultór ne’e iha fatin seluk tán tanba grupu barak mak seidauk hetan informasaun kona-ba buat ne’ebé sira hanorin.

Ainaru, 20 Setembru 2021 – Ministru Justisa (MJ) Manuel Cárceres da Costa loka ka halo abertura ba Formasaun Téknika Exatidaun ba Ministériu Justisa nia funsionáriu hamutuk na’in-20, iha segunda (20/9) ne’e iha Manubise, Ainaru.
MJ husu ba funsionáriu na’in-20 ne’ebé kompostu hosi feto 12 no mane 8 ne’e atu aproveita formasaun ne'e ho di’ak nune'e bele mellora liután profisionalidade funsionáriu sira nian, liuliu funsionáriu sira hosi Diresaun Nasionál Terras no Propriedade, no funsionáriu Rejistu Notariadu no Aprovisionamentu nian.
Iha fatin hanesan, Komisáriu Funsaun Públiku Antonio Freitas husu ba ba funsionáriu sira, liuliu ba funsionáriu Terras no Propriedade no Rejistu Notariadu nian atu bele aproveita ho di’ak nune'e bele fó atendimentu ba públiku ho profisionál liután.
Tuir ajenda, formasaun refere sei hala'o durante loron lima, no ba funsionáriu ne'ebé kompleta formasaun ne'e to'o oras 48 sei hetan sertifikadu.

Dili, 20 Setembru 2021 - Diretór Jerál Formasaun Profisionál no Empregu Paul Alves hala’o enkontru iha salaun Diresaun Nasionál Empregu Esternu (DNEE), Bekora, segunda (20/09) ne’e, ho traballadór na’in-71 ne’ebé hetan ona kontratu no atu aranka ba servisu iha Korea Súl iha 22 Outubru 2021, hodi esplika ba traballadór hirak ne’e katak, sira kada ema ida presiza prepara osan hamutuk $4.200.
Nia esplika katak sira tenke prepara montante osan refere tanba kritéria haruka traballadór ba servisu iha Korea Súl uluk ho agora la hanesan. Agora molok traballadór aranka ba Korea Súl sei halo kuarentena iha Timor-Leste durante loron 14, no sira sei selu kada ema ida dólar $50 ba loron ida. Wainhira ba to’o iha Korea Súl sei hala’o tán kuarentena durante loron 14 no sira sei selu rasik. Kuandu pozitivu Covid-19 iha ne'ebá, nia sei selu izolamentu ho folin $1.500, tanba ne’e kada ema ida sei prepara $4.200.
Diretór Jerál ne’e klarifika, kritéria foun ne’ebé Governu Korea Súl fó mak halo traballadór sira tenke prepara osan ne’ebé ho montante boot, tanba ne’e realiza enkontru refere hodi esplika ba sira atu labele hamosu dúvida relasiona ho orsamentu ne’ebé hatama.
Traballadór na’in-71 ne’ebé prepara atu aranka ba Korea Súl iha 22 Outubru ne’e kompostu hosi regulár na’in-50 no re-entry na’in-21, maibé sei hein teste PCR Covid-19 no mós teste ba moras sira seluk, nune’e karik traballadór balu afeta moras entaun sei labele aranka ba Korea Súl.

Dili, 20 Setembru 2021 – Governu liuhosi Ministru ba Asuntu Kombatente Libertasaun Nasionál  (sigla portugés, MACLN) Júlio Sarmento da Costa ‘Meta Mali’ hamutuk ho Sekretáriu Estadu ba Asuntu Kombatente Libertasaun Nasionál (SEAKLN) Gil da Costa Monteiro ‘Oan Soru’, asina akordu ho kompañia rua mak hanesan Aria, Lda-Zamroni, Lda, ho kompañia Bobolait, Lda, iha segunda (20/09) ne’e, iha salaun MACLN, Kaikoli, Dili, kona-ba atu harii monumentu 12 Novembru nian iha semitériu Santa-Krúz, Dili.
“Ohin 20 Setembru 2021, loron ida ne’ebé determina ita atu hahú asina akordu kona-ba monumentu istóriku 12 Novembru nian ne’ebé mundu hotu koñese iha tempu ne’ebá,” hateten Ministru Júlio Sarmento hafoin asina akordu entre parte rua. 
Nia akresenta, monumentu refere sai hanesan fatór importante ida hodi reprezenta ‘Juventude Loriku Aswa’in’ sira hotu nia luta ba ukun rasik-an.
Prosesu konstrusaun monumentu 12 Novembru refere, Aria, Lda-Zamroni, Lda, mak sai hanesan Konsultante no konstrusaun hosi monumentu ne’e kompañia Bobolait, Lda, mak sei hala’o.

Dili, 22 Outubru 2021 – Ministra Saúde (MS) Odete Freitas Belo, ohin (22/10), inaugura uma izolamentu ida ne’ebé konstrui iha rai éktare 5 iha Bubur-laran Luak, Same, munisípiu Manufahi, ho montante orsamentu ne’ebé gasta hamutuk $293.664.88.
MS hateten, inaugurasaun ba uma izolamentu dahuluk hala’o iha munisipiu Aileu, no inaugurasaun daruak iha munisípiu Manufahi. Iha munisípiu sira seluk daudauk ne’e iha faze prosesu kontruksaun. Inaugurasaun fatin izolamentu iha Manufahi hanesan meiu ida ne’ebé VIII Governu hamutuk no Estadu halo hodi prevene no salva povu Manufahi hosi Covid-19.
MS agradese ba Administrasaun munisípiu Manufahi tanba entrega ona rai éktare 5 ba Servísu Saúde Manufahi hodi harií fasilidade saúde, no Ministériu Saúde prontu halo planu hodi harií tán fasilidade saúde sira seluk atu fó atendementu ba komunidade sira, maibé depende ba planu hosi autoridade iha munisípiu Manufahi.

Dili, 22 Outubru 2021 – Governu liuhosi ekipa liña ministeriál relata liuhosi komunikadu imprensa Ministériu Obras Públika nian katak, Governu sei fó indemnizasaun ba uma-kain afetadu hamutuk 170 resin hosi projetu reabilitasaun Aeroportu Internasionál Prezidente Nicolau Lobato (AIPNL).
Dadus ne’e ekipa traballu interministeriál atualiza iha reuniaun komisaun inter-ministeriál ba dezenvolvimentu  AIPNL nian ne’ebé hala’o ohin (22/10) iha Ministériu Finansa, Dili, no partisipa mós hosi Ministru Obras Públika Salvadór dos Reis Pires, hodi ko’alia kona-ba akizasaun rai no propriedade komunidade nian relasiona ho projetu refere.
“Molok ne’e, abitante afetadu ba konstrusaun AIPNL diálogu ona ho Governu liuhosi ekipa liña ministeriál, tuir dadus ne’ebé iha Governu sei fó indemnizasaun ba komunidade hamutuk uma-kain 170 resin,” parte Obras Públika esplika iha komunikadu imprensa ne’ebé Timor News asesu.

Oekusi, 22 Outubru 2021 - Sekretáriu Rejionál Asuntu Agrikultura (SRAG) José Eta ho Sekretáriu Rejionál Asuntu Administrasaun (SRAA) Martinho Abani Elu, kontinua distribui foos faze daruak ba programa Food For Work atu motiva komunidade  sira hodi konserva no halo prevensaun  ba bee-matan 5 iha bairu Niki-naheten aldeia Nonkikan, suku Bobometo, Sub-Rejiaun Oe-Silu, Oekusi.
Totál benefisiáriu hosi distribuisaun foos hamutuk 596, no kada uma-kain hetan foos saku rua.
Komunidade iha aldeia refere hala'o atividade protesaun no prevensaun ba bee-matan 5 mak hanesan iha Oe-Naheten, Oebena, Lilis, Kabun, no bee-matan Batat.
Programa distribuisaun foos ne’e nia objetivu prinsipál mak atu motiva komunidade sira hodi kuidadu bee-matan sira, nune'e iha futuru bee labele maran no mós komunidade labele buka bee.
Xefe aldeia Nonkikan Agostinho Elu mós hato'o agradesimentu ba SRAG ho nia ekipa tomak ne'ebé apoia ona aldeia refere ho programa Food For Work.

Dili, 20 Setembru 2021 - Governu liuhosi Ministru Administrasaun Estatal (MAE) Miguel Pereira de Carvalho hamutuk ho Vise MAE Lino de Jesus Torrezão, ohin (20/9), iha resintu Administrasaun Munisípiu Dili, fó posse ba Guilhermina Filomena Saldanha Ribeiro hodi sai nu’udar Prezidente Autoridade Munisipál  (PAM) Dili nian ba Periodu 2021-2026. “Dili hanesan kapitál nasaun Timor-Leste nian iha kompleksidade oioin iha área sosiál, polítika no dezenvolvimentu ekonómika. Iha kontekstu ida ne’e, PAM Dili foun ne’e, sei iha dezafiu ho dimensaun oioin hodi buka solusaun ba problema sira iha área sira hanesan jestaun asidente grave no katástrofe, tratamentu saúde, teknolojia no dadus demografia, diversidade, inkluzividade, problema ambiente, abitasaun, edukasaun, infraestrutura urbana, orsamentu, seguransa públiku, órden públiku, no dezenvolvimentu ekonómika. No mós sei iha Problema ba Jestaun rezidu sólidu, jestaun semitériu, vitima hosi asidente dezastre naturál, órden públiku, jestaun merkadu, kampaña vasinasaun, no seluk tán,” hateten Ministru Miguel iha nia diskursu. Iha serimónia ne’e, MAE reprezenta Governu Sentrál hato’o mós agradesimentu wa’in ba kontribusaun tomak hosi PAM Dili sesante Gaspar Soares, ne’ebé konklui ona nia mandatu ho di’ak no dezeja ba PAM Dili foun Guilhermina, ne’ebé sei hala’o servisu hodi serví povu iha kapital Dili.

Diretór Fundasaun Ahisaun ne’ebé nu’udar mahon ida ba ema ho defisiénsia, Domingos Talo Mau dos Santos, husu ba Governu atu halo ratifikasaun ba Konvensaun Direitu ba Ema ho Defisiénsia iha Timor-Leste.
“Ba Governu Timor-Leste oinsá atu bele ratifika ona Konvensaun Direitu ba Ema ho Defisiénsia iha Timor-Leste tanba asuntu ida ne’e mós seidauk bele responde ba nesesidade ema ho defisiénsia nian. Sé wainhira Estadu iha komitmentu di’ak hodi ratifika ona Konvensaun Direitu ba Ema ho Defisiénsia, ha’u hanoin katak ne’e bele ona responde ba saida mak ema ho defisiénsia hakarak,” Diretór Fundasaun Ahisaun informa ba jornalista Timor News ohin (21/9) iha nia knaar-fatin, Fatuhada, Dili.
Nia esplika katak nasaun hotu-hotu iha obrigasaun atu ratifika Konvensaun ba Ema ho Defisiénsia, tanba ne’e Governu Timor-Leste tenke ratifika atu nasaun bele tau-matan di’ak liután ba ema ho defisiénsia.
“Iha 2017 sira promete katak atu ratifika Konvensaun ne’e maibé depois de ida ne’e laiha rezultadu to’o agora,” Nia dehan.
Aléin hosi ne’e, Diretór Domingos Talo mós husu ba Governu atu estabelese ona Konsellu Nasionál ba Ema ho Defisiénsia atu bele halo monitorizasaun ba implementasaun planu asaun ba Ema ho Defisiénsia.

Lautén, 22 Outubru 2021 – Xefe Casa Civil Prezidénsia Repúblika Francisco Maria de Vasconcelos hateten katak feto iha munisípiu Lautén servisu maka'as liu mane sira, no feto sira iha munisípiu refere barak liu mak halo to’os kompara ho mane sira.
“Maioria iha Lospalos (Lautén) feto mak barak liu halo to’os kompara ho mane. Mane ba kasa mak barak liu. […] Feto Lospalos (Lautén) ne’e servisu maka’as liu mane sira. Tanba feto mak sai fatór determinante tanba ne’e, presiza kria kondisaun, kondisaun la’ós osan deit, maibé hasa’e koñesementu oioin hanesan oinsá prepara ai-hán nutritivu ba família ida,” Vanconcelos dehan, iha sexta (22/10) ne’e, wainhira partisipa iha selebrasaun loron Feto Rurál nian iha Tutuala, Lautén.
Xefe Casa Civil huşu ba Governu atu dezenvolve agrikultura iha Lautén no hasa’e kapasidade feto sira nian, inklui kria meiu kondisaun produsaun ba feto iha Lautén.
“Ita eduka sıra, ne’e hanesan advokasia ida hasa’e kbiit no forsa feto nian,” nia dehan.
Xefe Casa Civil mós lori Prezidente Repúblika Francisco Guterres Lú Olo no espoza nia naran hato’o parabéns no kumprimentus ba feto sira hotu espesiál liu ba feto rurál.

Dili, 28 Outubru 2021: Vise-Reitór ba Asuntu Akadémiku no Garantia Kualidade, Universidade Nasionál Timor Lorosa’e (UNTL), Samuel Venâncio de S. Freitas, informa katak posibilidade UNTL sei realiza graduasaun ba dala-XXV iha fulan Dezembru tinan 2021, no la’os iha fulan Novembru tanba seidauk hatama dadus ba Ministériu Ensinu Superiór, Siénsia no Kultura (MESSK).
“Ne’e seidauk klaru tanba sira foin trata no ema balu sei ezame hela, sira sei hatama (dadus), ita atu define data (ba graduasaun nian) maibé ema balu sei ezame. Maibé ita hatene katak regra ne’e atu realiza graduasaun tenke hatama dadus fulan ida antes. Sé agora atu Novembru mak hatama (ba Ministériu) entaun só Dezembru mak ita halo. […] Tanba ne’e dalaruma iha Dezembru,” Samuel Freitas relata ba jornalista Timor News, ohin (28/10) iha nia knaar-fatin, UNTL Sentrál, Dili.
Nia akresenta katak kona-ba totál kandidatu ba graduasaun hosi UNTL nian rasik estimadamente besik 600, no sura ho INFORDEPE ninian ne’ebé UNTL mak fó graduasaun ne’e hamutuk 2.000 resin, nune’e kandidatu ba graduasaun tuir mai ne’e barak tebes.

Dili, 21 Setembru 2021 – Reitór Universidade Nasionál Timor Lorosa’e (UNTL) João Soares Martins husu ba Graduadu hamutuk na’in-349 ne’ebé ohin tuir serimónia Graduasaun ba dala XXIV ne’e katak tenke uza matenek ne’ebé sira hetan ho responsabilidade hodi servi komunidade no nasaun.
“Ohin ofisialmente universidade husik ona imi hodi fila ba serví komunidade no nasaun tuir matenek no kompeténsia akadémiku hosi área oioin ne’ebé universidade oferta, tanba ne’e, ha’u tatoli ba imi atu uza matenek ne’e ho responsabilidade, hodi aplika no buka aprende liután ba ida-idak nia futuru,” dehan Reitór UNTL, ohin (21/9), iha serimónia Graduasaun ba dala XXIV ne’ebé hala’o ba Graduadu na’in-349 iha Auditóriu UNTL nia Fakuldade Enjeñaria, Siénsia no Teknolojia (FEST), Hera, Dili.
Reitór mós agradese ba inan-aman sira tanba la kole atu suporta sira-nia oan to’o finaliza estudu.
Iha fatin hanesan, reprezentante Graduadu Moises Soares Magno, hato’o mós agradesimentu ba sívita akadémika tomak, inan-aman no enkaregadu sira ne’ebé fó ona apoiu direita no indireita ba sira hodi atinje susesu.

Dili, 21 Setembru 2021 – Governu liuhosi Ministériu Turizmu, Komérsiu no Indústria (sigla portugés MTCI) estabelese Ekipa Tékniku ida hodi halo preparasaun ba materiál tais atu uza nu’udar uniforme ofisiál ba funsionáriu públiku no estudante sira iha teritóriu Timor-Leste.
Preparasaun ne’e Ekipa Tékniku ne’ebé kompostu hosi MTCI rasik, Komisaun Funsaun Públiku, Ministériu Edukasaun, Juventude no Desportu, Sekretaria Estadu Arte no Kultura, Ministériu Agrikultura no Peska, Ministériu Administrasaun Estatál, Gabinete Prezidente Repúblika, Gabinete Primeiru-Ministru, UNESCO Antenna Office-TL, National Commission for UNESCO-TL, Timor Aid no Fundasaun Alola, aprezenta ona nia progresu ba líder máximu MTCI José Lucas do Carmo nu’udar Ministru, ohin (21/9) iha Matadouru, Dili.
Aprezentasaun ne’ebé Ekipa Tékniku halo ne’e ho objetivu atu oinsá parte MTCI nu’udar instituisaun Governu ne’ebé inisia programa uniforme nasionál ne’e bele fó apresiasaun kona-ba tais sai nu’udar uniforme ofisiál ba funsionáriu públiku no estudante sira iha teritóriu nasionál.
Hafoin aprezentasaun, Diretór Nasion’al Indústria Manufatureira Egildio Guimaraes husu ba Ministru MTCI atu lori programa uniforme nasionál ne’e ba iha Konsellu Ministru hodi bele hetan aprovasaun.
“Ida ne’e mak Ekipa Tékniku sira servisu durante ne’e, ami Ekipa Tékniku nia lia-menon ba Ministru, atu lori ba debate no hetan aprovasaun hosi Konsellu Ministru,” dehan Egildio.
Hatán ba ida ne’e, Ministru José Lucas hateten katak nia sei aprezenta fali ba Konsellu Ministru, nune’e bele hetan aprovasaun hodi utiliza iha Ministériu hotu-hotu no ba mós Estudante sira.
“Klaru rezultadu hosi Ekipa Tékniku nia servisu no rekomendasaun ne’e, ha’u lori ba Konsellu Ministru atu hetan apresiasaun no aprovasaun,” Ministru hatán.
Diretór Egildio mós dehan tán, nia iha esperansa boot katak, wainhira Konsellu Ministru halo aprovasaun, tais nu’udar uniforme nasionál ba funsionáriu públiku no estudante sira, tenke utiliza motivu Tais Timor-Leste. Ida ne’e fó biban hodi konsolida no promove nafatin identidade Timor-Leste nian tantu iha rai-laran no mós ba mundu internasionál.
Aléin hosi ne’e, programa materiál tais sai nu’udar uniforme ofisiál ne’e bele fó tulun no loke tán espasu ba kampu servisu, liuliu ba inan-feton sira iha área rurál.

Dili, 21 Setembru 2021 – Autoridade munisípiu Manufahi hamutuk ho to’os-na’in sira, iha tersa (21/9) ne’e, kolleta fore-mungu éktare 37,5 iha suku Betanu, postu-administrativu Same, munisípiu Manufahi.
Iha programa Kolleta ne’e, Diretór Servisu Agrikultura munisípiu Manufahi hateten, fore-mungu éktare 37,5 ne’e nu’udar rezultadu hosi programa ‘Prodúz La Kolen’ ne’ebé Ministériu Agrikultura no Peska ho parseiru balu introdúz ba to’os-na’in sira iha Betanu katak la presiza fila rai maibé lere de’it du’ut no rega erbízida depois kuda ona fore-mungu.
Iha fatin hanesan, To’os-na’in Frederito da Costa Fernandez dehan katak nia sente urgullu tanba ho programa prodúz la kolen ne’e to’os-na’in sira konsege kolleta produsaun fore-mungu karól 10 iha faze dahuluk no daruak, enkuantu faze datoluk nian foin mak kolleta no hatudu rezultadu di’ak.
Tanba ne’e Frederito rekomenda ba Governu atu kría merkadu permanente hodi sosa produsaun ne’ebé to’os-na’in sira prodúz, nune’e bele motíva nafatin to’os-na’in sira atu badinas hodi kontinua hasa’e produsaun agríkula iha munisípiu Manufahi.
Hatán ba to’os-na’in nia rekomendasaun, Administradór munisípiu Manufahi Arantes Isaac Sarmento hateten, administrasaun munisípiu servisu hamutuk ho FAO no Ministériu Edukasaun atu sosa fore-mungu ne’ebé prodúz hosi to’os-na’in sira iha Manufahi, hodi apoia programa merenda eskolár ba estudante na’in-4.200 iha munisípiu Manufahi.

Dili, 20 Marsu 2020 - Sekretáriu Estadu ba Formasaun Profisionál no Empregu (SEFOPE), Julião da Silva, hamutuk ho Komandu Operasionál PNTL, parte Imigrasaun no mós Ministériu Saúde, hala’o konferénsia pers iha salaun SEFOPE Kaikoli, ho objektivu, oinsá atu halo prevensaun moras Covid-19 ba timoroan hotu-hotu ne’ebé servisu iha rai-li’ur. Liuhosi oportunidade ida ne’e, Sekretáriu Estadu ba Formasaun Profisionál no Empregu hateten, relasiona ho virus COVID-19 ne’ebé ohin loron afeita iha mundu, hakarak aviza ba traballadór, ka servisu na’in sira hotu-hotu iha Austrália, Korea Súl, Inglatera, Irlándia no mós nasaun sira seluk atu fila mai Timor-Leste tuir dalan legál. Relasiona ho informasaun ne’ebé espalla iha mídia sosiál katak Timoroan balu ne’ebé fila hosi nasaun sira seluk mai Timor-Leste la liuhosi Imigrasaun, Aeroportu no mós fronteira terestre maibé liuhosi dalan ilegal, Julião da Silva husu família atu hato’o ba estadu. “Ami husu ba familia hotu-hotu sidadaun idak-idak, ba iha públiku tomak se karik maka ita-nia família, ita-nia oan, feen, la’en ka ita nia subriñu, subriña sira ne’ebé maka fila husi servisu, iha ema nia rain, la liuhusi prosesu legál maibé liuhusi dalan ilegál, halo favor ida koopera, komunika ho ita nia sentru saude ka ita nia PNTL ne’ebé maka besik atu nune’e bele ajuda ita boot sira halo testi tuir prosedur ne’ebé maka Governu no Estadu fó sai ona”, dehan SEFOPE. Ikus, SEFOPE kontinua husu ba sidadaun hotu-hotu atu koordena, koopera no kontribui ba Estadu no ba nasaun tamba liuhosi dalan ilegál bele prejudika no estraga nasaun. "Karik ita boot sira komunika ho ita boot sira nia família liuhusi viatelefoníka hateten de’it ba sira atu bele liuhusi dalan ka odomatan ne’ebé legal, hanesan aeroportu tantu mós liuhusi ita nia fronterias terestere, nune’e ita-nia pesoál saude sira no imigrasaun, bele ajuda hodi atende ita boot sira”, Julião salienta.

Dili, 21 Setembru 2021- Governu liuhosi Sekretáriu Estadu Formasaun Profisionál no Empregu (SEFOPE) Alarico de Rosário, tersa (21/09) ne’e, iha salaun SEFOPE Kaikoli, Dili, asina kontratu ho grupu auto-empregu 34 ne’ebé tinan ne’e hetan apoiu finanseiru hosi SEFOPE.
Iha intervista, Alarico de Rosário hateten, ohin asina kontratu ne’e ba etapa dahuluk, no grupu benefisiáriu hamutuk 34 ne’e hetan apoiu ho totál orsamentu $389,702.81.
Nia informa mós, iha fulan Outubru nia laran sei asina tán kontratu ba etapa daruak nian ho grupu auto-empregu hamutuk 12.
“Osamentu ne’ebé fó apoiu ba grupu auto-empregu, osan ne’e hosi orsamentu jerál estadu SEFOPE nian iha tinan 2021, tanba ne’e husu benefisiáriu sira atu utiliza osan ne’e hó di’ak nune’e bele hadi’a ekonómika família no mós bele fó servisu ba maluk joven sira seluk ne’ebé buka hela servisu,” esplika SEFOPE Alarico.
Governante ne’e mós husu ba grupu auto-empregu sira ne’ebé hetan apoiu, labele utiliza osan ne’e ba fali serimónia kulturál sira, maibé tenke utiliza bazeia ba proposta ne’ebé hatama ba iha SEFOPE, tanba ekipa SEFOPE sei servisu hamutuk ho Komisaun Anti Korupsaun (KAK) hodi halo monitorizasaun ba grupu sira ne’ebé hetan ona apoiu.

Dili, 22 Setembru 2021 – Xefe Estadu Maiór Jenerál Forsa Defeza Timor-Leste (F-FDTL) Tenente Jenerál Lere Anan Timur informa, nia garante katak kolokasaun membru F-FDTL iha fronteira terestre sei la kria konflitu entre F-FDTL ho Unidade Patrullamentu Fronteira (UPF).
Lere dehan katak Governu nia planu atu koloka membru F-FDTL iha fronteira ne’e atu hala’o servisu ho UPF hodi kompleta malu.
“Ne’e hanesan servisu kompleta malu. Saida mak UPF nia servisu, husik sira hala’o sira-nia servisu. No saida mak F-FDTL nia servisu husik sira hala’o sira-nia servisu. Uluk, Polisia Nasionál Timor-Leste (PNTL) mak iha oin, agora F-FDTL,” dehan Lere, ohin (22/9), hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili.
Tenente Jenerál ne’e afirma tán katak tenke koloka duni membru F-FDTL iha fronteira tanba ida ne’e Governu nia desizaun.
“Maske iha diverjénsia ka opiniaun la hanesan hosi líder nasionál sira, maibé hakarak ka lakohi F-FDTL tenke ba. Tanba ne’e desizaun Governu nian,” Lere afirma.

Dili, 23 Setembru 2021 – Empreza Pfizer afirma katak vasina ne’ebé sira prodúz hamutuk ho BioNTech hodi kontra Covid-19 ne’e seguru no efetivu atu aplika ba labarik sira ho idade tinan 5 to’o 11.
“Rezultadu hosi teste ne’ebé ami halo hatudu baze ne’ebé forte hodi halo pedidu lisensa atu aplika ami-nia vasina ne’e ba labarik ho idade tinan 5 to’o 11, no ami planeia atu halo pedidu ne’e ba Food and Drug Administration (FDA) no mós ajénsia seluk relasiona ho uzu emerjensiál,” Chief Executive Officer (CEO) Pfizer, Albert Bourla afirma, haktuir BBC News ohin (23/9).
Parte Pfizer esplika mós katak labarik sira ho idade tinan 5 to’o 11 ne’ebé simu vasina Pfizer iha teste klínika ne’e la hetan efeitu kolaterál ruma ne’ebé todan liu kompara ho efeitu kolaterál ne’ebé ema sira ho idade tinan 16 to’o 25 hetan.
Teste ne’e envolve labarik 2.268 ne’ebé sai nu’udar voluntáriu hodi simu vasina Pfizer doze rua ho mikrograma 10 ba kada doze.

Dili, 21 Setembru 2021: Primeiru-Ministru Taur Matan Ruak fó orientasaun ba Ministru Justisa (MJ) Manuel Cárceres da Costa atu bolu ema ne’ebé aluga Estadu nia sasán maibé la selu, hodi husu sira-nia konsiénsia tanba sira iha devér atu selu.
“Sira deve ne’e sira boot-boot sira ne’e, sira ne’ebé kontratu boot-boot sira ne’e mak deve. Ha’u fó ezemplu ba Sr. Primeiru-Ministru, no Sr. Primeiru-Ministru orienta mai ha’u dehan atu bolu sira ne’ebé la selu arendamentu ne’e atu enkontru ho sira para depois husu sira-nia konsiénsia para aluga sasán Estadu nian mós sira iha devér atu selu arendamentu,” dehan MJ hafoin hasoru malu tiha ho Primeiru-Ministru iha tersa (21/9) ne’e iha Palásiu Governu, Dili.
MJ mós dehan katak iha tinan ida ne’e reseita hosi arendamentu sira ne’e menus tanba impaktui hosi pandemia no mós ema barak ne’ebé deve hela no la selu.
“Ha’u informa ba Sua Exelénsia Primeiru-Ministru katak, reseita hosi arrendamentu iha tinan ida ne’e menus tanba situasaun pandemia ne’e no barak mós deve,” MJ dehan.

Dili, 05 Novembru 2021 - Taxa ezekusaun reál Fundu Covid-19 to’o iha inísiu Fulan Daruak, Trimestre Dahaat, atinje ona millaun $117.7 ka 41% hosi totál orsamentu retifikativu alokadu millaun $287,6. Enkuantu taxa ezekusaun atuál ne’ebé inklui kompromisu no obrigasaun sira, to’o iha inisiu fulan Novembru, atinje ona 48%.
Ministériu Finansa relata ohin (05/11) liuhosi nia divulgasaun ofisiál katak, “taxa ezekusaun tuir klasifikasaun ekonómiku, aas liu mak iha kategoria Bens no Servisu ne’ebé mak ezekuta ona millaun $82,9 ka 42% hosi orsamentu alokadu millaun $198.6. Tuir kedas ho Transferénsia Públika ne’ebé mak ezekuta ona millaun $32 ka 42% hosi orsamentu alokadu millaun $76.2. Kapitál Menór ezekuta ona millaun $1.1 ka 26% hosi orsamentu alokadu millaun $4.5. Enkuantu Kapitál Dezenvolvimentu ezekuta ona millaun $1,5 ka 19% husi orsamentu alokadu millaun $8.1”.
Progresu ezekusaun reál tuir medida sósiu-ekonómiku: Moratoria Kréditu, ezekuta ona 100% hosi orsamentu alokadu millaun $2; pagamentu ba programa Sesta Bázika, ezekuta ona millaun $63.9 ka 94% hosi orsamentu alokadu millaun $68.1; Apoiu ba Empregu, ezekuta ona millaun $22.6 ka 50% hosi orsamentu alokadu millaun $45.3; Apoiu propinas ba estudante ensinu superiór, ezekuta ona millaun $5.6 ka 40% hosi orsamentu alokadu millaun $14; Mitigasaun no Prevensaun Covid-19 inklui finansiamentu operasaun Sentru Integradu Jestaun Krize, ezekuta ona millaun $17.1 ka 21% hosi orsamentu alokadu millaun $83.2. Pagamentu suplementu remuneratóriu ba traballadór liña-frente ezekuta ona millaun $6.2 ka 12% hosi orsamentu alokadu millaun $51.9. Apoiu Seguransa Alimentár foin mak ezekuta de’it $103,908 ka 1% hosi orsamentu alokadu millaun $12. 
Tuir projesaun, Taxa Ezekusaun Reál Fundu Covid-19 to’o iha fulan Dezembru nia rohan (Trimeste Dahaat) sei atinje 66%.

Dili, 23 Setembru 2021 – Governu liuhosi Ministériu Finansa (MF) emite Formuláriu Kompromisu Pagamentu (sigla inglés, CPV) foun ho montante millaun $1.2 atu hodi finansia distribuisaun Sesta Bázika ba reklamante sira iha teritóriu nasionál, la inklui RAEOA, hamutuk ema na’in-25.569 hosi uma-kain hamutuk 5.651.
Nune’e, Gabinete MF informa ohin (23/9) katak, parte Ministériu Turizmu, Komérsiu no Indústria (MTCI) selebra tiha ona kontratu ho kompañia lokál haat (4), no tuir planu sei hahú distribuisaun ai-hán Sesta Bázika ba reklamante sira iha loron hirak tuir mai ba munisípiu Ermera, Manufahi, Aileu, Ainaru, Baukau, Likisá, Lautén, Manatutu, Vikeke no Díli.
Bazeia ba relatóriu hosi Ministériu Koordenadór ba Asuntu Ekonómiku (MAKE), to’o iha fulan Agostu 2021, benefisíariu sira ne’ebé mak simu ona Sesta Bázika hamutuk ema millaun ida rihun-atus-haat resin hosi totál benefisiáriu hamutuk ema millaun ida rihun-atus-lima.

Ermera, 24 Setembru 2021 – Sekretáriu Estadu Ambiente (SEA) Demetrio de Carvalho hamutuk ho komunidade iha suku Baboe-Leste, postu-administrativu Atsabe, munisípiu Ermera, ohin (24/9) realiza rituál tara-bandu ho objetivu atu bandu komunidade sira sunu rai, oho balada fuik, tesi ai arbiru no seluk tán.
Iha fatin hanesan, Demetrio hateten, serimónia kulturál tara-bandu ne’e nu’udar renovasaun ba tara-bandu ne’ebé bei-ala sira halo tiha ona. Serimónia kulturál ida ne’e iha impaktu pozitivu ba komunidade sira liuliu fó valór kulturál ba ema atu respeita malu no ambiente.
Serimónia rituál tara-bandu ne’e marka mós prezensa hosi Diretór Nasionál Biodiversidsde Rui Pires, Representante Komandante Polísia Nasionál Timor-Leste (PNTL) Municipiu Ermera, autoridade lokál sira no mós komunidade.

Dili, 23 Setembru 2021 – Ministériu Agrikultura no Peska (MAP) apoia gazoel tonelada 5.000 hodi fila to’os-na’in sira-nia to’os éktare 500 ho gratuita iha postu administratrivu Same, munisípiu Manufahi.
Diretór Servisu Agrikultura Munisípiu Manufahi Aurélio dos Santos Marques, iha kinta (23/09) ne’e hateten, kombustível tonelada 5.000 ne’e ba faze dahuluk nian hodi fila rai gratuita ba to’os-na’in sira iha suku Betanu, Daisua, Babulu, Letefoho, Holarua no Tututluro. Servísu agrikultura Manufahi sei kontinua halo pedidu ba MAP atu apoia tán kombustível, hodi kontinua fila grátuita agrikultór sira-nia to’os iha postu-administrativu Same, Fatuberliu no Alas.
Tuir Diretór Aurélio katak, tuir loloos prosesu fila rai ne’e hahú iha fulan Outubru maibé tanba kondisaun tratór boot 30 resin iha Manufahi, utilíza de’it tratór 6 tanba maiória kondisaun aat. Hosi tratór 6 ne’ebé daudauk ne’e uza, tratór 2 mak ho kondisaun foun no tratór 4 maske halo ona manutensaun liuhosi programa Covid-19 maibé kondisaun la normál tanba roda inklui ekipamentu sira seluk.
Difikuldade seluk mak hanesan, orsamentu limitadu atu troka óleu ba tratór 6 ne’ebé daudauk ne’e uza, tanba kada tratór gasta óleu litru 50 maibé parte servisu agrikultura kontinua buka meiu hodi rezolve.

Dili, 24 Setembru 2021 – Konsellu Ministru hala’o reuniaun ohin (24/9) iha Palásiu Governu, Dili, no deside hodi aprova votu pezár no aprova Rezolusaun ida ne’ebé dekreta lutu nasionál ba Eiz Komandante Forsa Armada Libertasaun Nasionál Timor-Leste (FALINTIL) Ma’Huno Bulerek Karathayano.
"Lutu nasionál ne’e iha teritóriu Timor-Leste ba períodu loron tolu, hahú hosi tuku 8:00 loron 25 fulan-Setembru. Durante períodu lutu nasionál, bandeira nasionál sei hasa’e to’o ai-riin klaran de’it (meia haste), iha nasaun laran tomak iha fatin sira ne’ebé mak obrigatóriu tenke uza, inklui iha misaun diplomátika sira," haktuir komunikadu ofisiál hosi Governu.
Ma’huno mós nu’dar mós Eiz Sekretáriu Komisaun Diretiva FRETILIN nian no atualmente Primeiru Vise Prezidente Partidu CNRT. Nia moris iha 14 Abríl 1949 no hakotu-iis ohin (24/9) iha HNGV, Dili.
Hafoin Eiz Komandante En Xefe FALINTIL Kay Rala Xanana Gusmão hetan kapturasaun, Ma’huno asume hikas pozisaun nu’udar Komandante FALINTIL hahú hosi 20 Novembru 1992 to’o 4 Abril 1993.

Reinu Unidu, 22 Dezembru 2020 – Reinu Unidu identifika tán variasaun virus corona foun iha Inglatera parte súl ne’ebé bele da’et lalais liu, tuir informasaun ne’ebé BBC News divulga. Ministru Saúde Inglatera Matt Hancock informa iha tersa (15/12) liubá katak sira identifika ona kazu rihun ida (1.000) resin ne’ebé kauza hosi variasaun ka mutasaun foun virus corona ne’e, no hosi nia parte mós fó hatene ona ba Organizasaun Mundiál Saúde (sigla inglés WHO), enkuantu sientista sira iha Inglatera oras ne’e halo hela estudu kle’an kona-ba variasaun foun virus corona refere. BBC News haktuir tán iha segunda (21/12) ne’e, Xefe Téknika WHO Maria Van Kerkhove afirma katak variasaun virus corona foun refere deteta mós iha Austrália, Dinamarka no Olanda. “Seidauk iha evidénsia katak mutasaun foun corona ne’e bele halo pasiente moras grave liután,” Maria Van akresenta. Tanba tipu ka variasaun foun virus corona ne’e mosu iha Inglatera, oras ne’e nasaun barak mak la autoriza sidadaun sira atu halo viajen hosi no ba Inglatera.

RAEOA, 23 Outubru 2021 – Autoridade RAEOA sei harii kapela iha aldeia Noe Ninen, suku Cunha, Pante-Makassar, RAEOA, iha tempu badak nia laran.
“Autoridade RAEOA sei harii kapela ho moru hale’u iha tempu badak iha fatin ne'e […]. Intensaun Autoridade RAEOA sei estabele kapela refere hodi dignifika fatin istóriku no sagrada ne’e atu nune'e ita bele hetan matak-malirin ka bensaun no sempre hetan akompañamentu ba ita hosi bei-ala nu’udar kultura ne'ebé iha nanis kedas, promove iha loron ohin no sai fatin turístika iha futuru Oekusi ne'ebé buras liu,” haktuir divulgasaun ofisiál hosi parte Autoridade RAEOA, ohin (23/10).
Oras ne’e daudauk komunidade atus-rua resin iha aldeia Noe Ninen hala’o hela servisu hamoos rate no kapela antigu Nunu-Henu tanba hetan impaktu hosi siklone seroja iha 04 Abril liubá, hodi prepara ba loron matebian ne’ebé besik ona.
Iha preparasaun ne’e komunidade sira hetan mós apoiu karosa 8 no máskara hosi Autoridade RAEOA atu uza hodi hala’o servisu ho lalais liután.

Dili, 24 Setembru 2021 – Konsellu Ministru aprova alterasaun projetu Dekretu-Lei kona-ba rejime remuneratóriu ba FALINTIL Forsa Defeza Timor-Leste (F-FDTL) no Polísia Nasionál Timor-Leste (PNTL) hodi aumenta ka hasa’e sira-nia saláriu pursentu 5 (5%).
Alterasaun ba projetu Dekretu-Lei kona-ba rejime remuneratóriu ba F-FDTL no PNTL ne’e aprezenta rasik hosi Ministru Defeza Filomeno de Paixão no Ministru Interiór Taur Matan Ruak hamutuk ho nia Vise Antonio Armindo, iha Konsellu Ministru nia reuniaun ne’ebé hala’o ohin (24/9) iha Palásiu Governu, Dili.
“Projetu (Dekretu-Lei kona-ba rejime remuneratóriu ba F-FDTL) ne’e halo aumentu salariál besik 5% iha postu militár sira hotu-hotu no halo atualizasaun ba suplementu remuneratóriu sira [...] Ho projetu (Dekretu-Lei kona-ba rejime remuneratóriu ba PNTl) ida ne’e halo aumentu remuneratóriu globál sira ho valór 5% hosi remunerasaun baze no halo atualizasaun ba suplementu remuneratóriu sira,” Governu esplika iha komunikadu ofisiál ohin.
Governu akresenta, desizaun ida ne’e ho objetivu atu kria kondisaun salariál ida tuir modernizasaun no profisionalizasaun hosi parte rua, no atu estimula parte rua sira-nia kumprimentu ba misaun, dignifika no hasa’e profisaun.

Dili, 25 Setembru 2021 – Koordenadór merkadu Taibesi António Manuel de Araújo hateten katak komunidade iha merkadu Taibesi, Dili, barak mak soe lixu arbiru iha merkadu laran no la tau iha nia fatin própriu tanba laiha konsiénsia.
“Ita haree vendedór sira halo negósiu iha merkadu ita sempre fó avizu katak lixu sira ne’e tau iha nia fatin depois kareta mak mai foti lixu sira ne’e. Maibé ita haree iha ne’e, vendedór sira ne’e barak laiha konsiénsia, entaun ita tenke kontrola hela de’it, fó avizu hela de’it ba sira. Ida ne’e ha’u hanoin fila ba ida-idak nia konsiénsia,” Koordenadór António Manuel informa ba Timor News iha sábadu (25/9) ne’e iha merkadu Taibesi, Dili.
António Manuel esplika katak seidauk iha sansaun ruma ne’ebé aplika iha merkadu Taibesi ba sira ne’ebé soe lixu arbiru.
Maibé nia kontinua husu ba komunidade sira iha merkadu Taibesi atu labele soe fo’er arbiru atu mantéin ambiente moos no saudável.

Manufahi, 06 Outubru 2021 – Vise Ministra Solidariedade Sosiál no Inkluzaun (MSSI) Signi Verdiál hateten katak tempu badak Governu sei halo konstrusaun ba ponte mota Karau-Ulun no Mota-Sohin ne’ebé difikulta populasaun sira-nia viajen.
Vise Ministra hato’o asuntu ne’e nu’udar resposta ba preokupasaun ne’ebé populasaun sira hato’o relasiona ho ponte rua ne’e, wainhira Vise Ministra ho nia ekipa ba halo kampaña vasinasaun kontra Covid-19, iha tersa (05/10) no kuarta (06/10) ne’e, iha Fatuberliu, munisípiu Manufahi.
Víse ministra Signi Verdiál akresenta, planu konstrusaun ba ponte rua iha mota sohin no mota kara-ulun ne’e tama ona iha faze tenderizasaun, no iha tempu badak sei halo konstrusaun.
Iha mós preokupasaun kona-ba estrada ne’ebé nia ligasaun entre postu-administrativu Turiskai no Alas, nune’e, Governante ne’e dehan, tinan ida ne’e Governu sei hahú halo mós konstrusaun ba estrada refere.

Dili, 07 Outubru 2021 – Eiz Prezidente Repúblika Timor-Leste José Ramos-Horta, informa katak, nia lori produtu kafé Timor tama ba Santa Sé hodi entrega ba Papa Francisco.
Horta esplika, iha kuarta (06/10) dadeer nia hala’o reuniaun formál ho Papa Francisco no hafoin reuniaun remata, Eiz Prezidente Repúblika aprezenta kafé Timor ba Líder Igreja Katólika ne’e nu’udar jestu diplomasia ida.
“Ha’u atan sarani hateten liafuan ruma ba Ita Katóliku sira-nia Aman Boot ho lian Español: Santu Padre, nu’udar ema hosi Argentina Amu Santu hemu karik kafé dadeer-dadeer, Amu Santu tenke hemu de’it Kafé Timor ke DI’AK liu iha mundu... di’ak liu Kafé Brasil di’ak liu kafé Kolombia!; Amo Papa hatán nune’e: Kafé Timor-Leste di’ak liu Kafé Costa Rica? Di'ak Liu! Amu Santu. Kafé Timor di’ak liu Kafé hotu-hotu iha Mundu!; Amu Papa Francisco hamanasa no ha’u aumenta tán liafuan ruma tuir mai ne’e: Amu Santu... Ha’u bele fahe informasaun ba Povu Timor ke Santu Padre hemu de’it KAFÉ TIMOR?; Amo Santu hatán ho fuan, hamanasa: Bele!,” Horta konversa ho Papa Francisco, tuir nia divulgasaun ofisiál ohin (07/10).
Hafoin konversa, Ramos-Horta entrega kedas kafé Timor ba Papa Francisco, no oferese mós ba membru Júri sira ba Prémiu Fraternidade Humana, ne’ebé inklui mós Ramos-Horta.
“Ha’u haree Kardeal lubuk ida hamriik besik Amu Papa haree ha’u intrega kafé ba Amu Papa sira kabeen suli... Kardeal sira n’e mós sei hemu de’it Kafé Timor,” Horta dehan.
Ramos-Horta sai hosi Timor-Leste hodi ba Roma iha 04 Outubru 2021 liubá ho aviaun espesiál hafoin besik tinan rua ona nia la halo viajen ba rai-li’ur, no sei fila hikas mai Timor-Leste iha 14 Outubru.

Dili, 23 Outubru 2021 – Governu liuhosi Ministériu Administrasaun Estatál (MAE), Diresaun Jerál Dezenvolvimentu Rurál, deside ona katak sei la marka tán ona liafuan ‘Uma Kbiit-Laek’ iha uma sira ne’ebé konstrui ba ema kbiit-laek sira iha kada suku.
“Ministériu Administrasaun Estatál (MAE) liuhosi Diresaun Jerál Dezenvolvimentu Rurál deside ona ba oin sei la marka ‘Uma Kbiit-Laek’ iha Programa VIII Governu Harii Uma Dignu no Seguru ba Povu,” Governu informa iha nia divulgasaun ofisial ohin (23/10).
Parte Governu esplika katak desizaun ida ne’e nia objetivu mak atu komplementa prinsípiu ida hosi prinsípiu Boa Governasaun partisipasaun ativu ema hotu-hotu nian liuhosi aspirasaun ba desizaun públika.
“Nu'udar programa foun laiha desizaun ida mak absoluta tanba ne'e sujestaun ema hotu-hotu nian ba liafuan marka iha didin-lolon Uma Kbiít-Laek ne'ebé foin inagura! Ami deside liuhosi desizaun tékniku ho integradu no orientadu uniforma ba terenu liuhosi ekipa munisípiu, postu no ekipa implementadór programa kada suku sira ho uniforma ba oin sei la inklui iha dezeñu/LA MARKA,” parte Diresaun Jerál Dezenvolvimentu Rurál esplika.

Dili, 25 Setembru 2021 – Polísia Nasionál Timor-Leste (PNTL) liuhosi patrullamentu konjunta entre Kompañia Operasaun Espesiál (sigla portugés, COE), Batallau Órden Públika (BOP) no Unidade Patrullamentu Fronteira (UPF) ne’ebé destaka iha postu Memo, Bobonaru, kaptura suspeitu na’in-3 iha sábadu (25/9) ne’, iha área mota Soilo ne’ebé baliza entre suku Tapo Memo no suku Saburai, Maliana, tanba tenta hakat liu fronteira ho ilegál ho intensaun atu ba na’ok karau iha Atambua, Indonézia.
“Identifika suspeitu na’in-8 ne’ebé deskonfia na’ok karau iha Atambua, Indonézia, hodi lori mai Timor-Leste, no konsege kaptura na’in-3 inklui evidénsia hanesan karau tali ne’ebé uza hodi lasu karau [...] enkuantu na’in-5 seluk konsege halai,” Komandante Unidade Espesiál Polísia (UEP) Superintendente Xefe Polísia Orlando Gomes informa via telefone.
Nia akresenta katak sira na’in-3 ne’ebé kaptura ne’e entrega ona ba Komandu PNTL Bobonaru, no sira sei kumpri uluk kuarentena hafoin prosesa hikas tuir lei ba prosesu kriminál ne’ebé vigora iha Timor-Leste.

Dili, 25 Outubru 2021 – Rezultadu persentajen provizóriu hosi ema ne’ebé simu ona vasina kontra Covid-19 pelumenus doze dahuluk iha munisípiu Kovalima no Vikeke atinje ona 86% nu’udar munisípiu ne’ebé ninia populasaun ho idade tinan 18 ba leten maioria simu ona vasina doze dahuluk, enkuantu Ermera nu’udar munisípiu ne’ebé persentajen populasaun ho idade tinan 18 ba leten simu ona vasina doze dahuluk ki’ik liu mak 52%.
“52% populasaun ho tinan 18 ba leten iha Ermera simu ona pelumenus doze dahuluk vasina Covid-19,” Governu relata ohin (25/10).
Maske Primeiru-Ministru Taur Matan Ruak iha semana rua liubá tún direita hodi ba halo kampaña vasinasaun iha munisípiu Ermera maibé oras ne’e seidauk hatudu rezultadu persentajen hosi aplikasaun vasina doze dahuluk ne’ebé boot ho lalais iha Ermera.
Hafoin Ermera, persentajen aplikasaun vasina kontra Covid-19 doze dahuluk ne’ebé ki’ik liu tuir kedas mak Ainaru ho 53%, no Likisá ho Bobonaru 56%.

Dili, 05 Novembru 2021: Administradora postu-administrativu Na’in-Feto, Herminia Martins, husu ba Governu atu rezolve nesesidade bee-moos ne’ebé oras ne’e susar tebes ba ninia populasaun sira atu asesu.
“Iha ne’e suku neen, aldeia 38, ne’ebé mak la hetan bee-moos hahú hosi Fevereiru 2021 to’o agora besik tinan ida ona la asesu bee-moos ho di’ak. […] Balu bee iha maibé la sufisiente,” Herminia hato’o ba jornalista Timor News, ohin (05/11), iha nia knaar-fatin, Na’in-Feto, Dili.
Herminia akresenta katak, sira halo ona observasaun no identifika katak maioria aldeia sira la hetan bee-moos ho sufisiente, nune’e, populasaun iha postu refere presiza tebes Governu ninia atensaun hodi hakmaan sira-nia susar liuliu liga ho bee-moos.

Dili, 04 Novembru 2019 - Konsumidór bee-moos iha kapitál Dili hahú selu bee-moos hodi kontribui ba reseitas estadu nian, liuliu kona-ba bee-moos tuir lei ne'ebé iha. Daudauk ne'e fatin (loket) selu bee-moos nian iha SAS Kaikoli-Dili no sei loke tan iha área Kumoro no iha Bekora.

Dili, 25 Outubru 2021 – Prezidente Repúblika (PR) Francisco Guterres Lú Olo sei haruka pedidu ba Parlamentu Nasionál (PN) hodi fó autorizasaun ba nia atu bele kontinua dekreta Estadu Emerjénsia (EE) ba dala-19 ba loron tolunulu tán tuir pedidu hosi Governu.
Prezidente Repúblika deside atu haruka pedidu ba PN hafoin hetan tiha rekomendasaun hosi Konsellu Estadu (KE) no Konsellu Superiór Defeza no Seguransa (KSDS) wainhira hala’o reuniaun ohin (25/10) iha Palásiu Prezidensiál, Dili.
“Konsellu Superiór Defeza no Seguransa no Konsellu Estadu rekomenda ba Prezidente atu hato’o pedidu estensaun Estadu Emerjénsia ba iha Parlamentu Nasionál hodi hetan autorizasaun. Estensaun Estadu Emerjénsia nafatin. Nia medidas depende ba dezenvolvimentu ne’ebé mak iha,” Xefe Casa Civíl Francisco Maria de Vasconcelos hateten hafoin reuniaun refere remata.
Implementasaun EE ba dala-18 nian sei remata iha tuku 23:59, iha 29 Outubru 2021, enkuantu renovasaun EE ba dala-19 ba loron 30 tán sei hahú hosi tuku 00.00, loron 30 Outubru 2021, no termina iha tuku 23:59 iha 29 Novembru 2021.

Dili,  27 Setembru 2021 – Prezidente Repúblika Francisco Guterres Lú Olo husu Parlamentu Nasionál (PN) nia autorizasaun atu hodi dekreta renovasaun Estadu Emerjénsia (EE) ba dala-18 ba loron tolunulu tán tuir pedidu hosi Governu.
“Reuniaun Konsellu Estadu (KE) no Konsellu Superiór Defeza no Seguransa (KSDS), ne’ebé realiza ohin no prezide hosi Prezidente Repúblika ne’e konsidera razaun Governu hodi husu estensaun ba Estadu Emerjénsia tanba haree risku importasaun, transmisaun no propagasaun virus ARS-CoV-2 iha teritóriu nasionál. Nune’e orgaun konsultativu rua ba Xefe Estadu ne’e deside husu Prezidente (Repúblika) atu husu ba Parlamentu Nasionál atu renova Estadu Emerjénsia ba dala-18. […] Tanba ho Estadu Emerjénsia ne’e mak Estadu bele limita direitu sidadaun sira nian,” afirma Asesór Polítiku Prezidente Repúblika, Gregório de Sousa ba imprensa iha Palásiu Prezidensiál, ohin (27/9), hafoin enkontru entre Prezidente Repúblika ho KE no KSDS remata.
Nune’e, nia akresenta, aban dadeer-saan PN sei halo ona diskusaun kona-ba Prezidente Repúblika nia pedidu refere.

Indonézia, 25 Outubru 2021 – Prezidente Repúblika Indonézia Joko Widodo fó posse ba Indonézia nia Embaixadór na’in-17 ba nasaun 33, ohin (25/10), iha Jakarta, Indonézia, inklui Okto Dorinus Manik ne’ebé simu mós posse nu’udar Embaixadór foun Indonézia nian ba Timor-Leste, haktuir CNN Indonesia.
Okto Dorinus sei sai nu’udar Embaixadór foun Indonézia nian iha Timor-Leste hodi troka Sahat Sitorus ne’ebé molok ne’e hala’o misaun diplomátika iha Timor-Leste maibé ninia mandatu nu’udar Embaixadór remata ona iha fulan ida ne’e.
Enkuantu Timor-Leste nia Embaixadór foun ba Indonézia, Filomeno Alixo da Cruz, ohin (25/10), entrega ona karta kredensiál ba Prezidente Repúblika Indonézia Joko Widodo, iha Jakarta, Indonézia.

Manufahi, 27 Setembru 2021 – Prezidente Komisaun Reguladora Arte Marsiál (KRAM) Adriano Corte-Real informa katak idozu na’in-10 mate iha suku Holaru, postu-administrativu Same, munisípiu Manufahi, iha fulan Setembru 2021 nia laran, no sira hatudu sintoma isin-manas no dada iis araska.
Nia informa asuntu ida ne’e ohin (27/9) wainhira partisipa iha enkontru koordenasaun ho autoridade munisípiu Manufahi, kona-ba aprezentasaun mikro planu ba kampaña nasion’al vasinasaun Covid-19, iha Administrasaun Manufahi.
Adriano hateten katak, hanesan veteranu nia prontu koopera hodi mobiliza komunidade sira ba hetan vasina kontra Covid-19, tanba iha suku Holarua ferik-katuas terseira idade na’in-10 resin mak mate iha Setembru nia laran, hatudu sintoma hanesan isin-manas, dada iis araska, no maioria la hetan vasinasaun. Situasaun ne’e mosu tanba ferik-katuas sira atu ba simu vasina maibé ema balu empede.
Administradór Manufahi Arantes Isaac Sarmento relata katak, komunidade sira ne’ebé daudauk ne’e mate iha área munisípiu Manufahi, seidauk hatene loloos tanba saida, maibé kuandu haree didi’ak hatudu sintoma hanesan isin-manas no dada-iis araska, nune’e, komisaun task-force halo ona esforsu hodi lori ekipa saúde direitamente ba suku atu halo vasinasaun ba komunidade sira.
Iha fatin hanesan, Diretór Nasionál Saúde Públiku, Carlitos Correia Freitas, ne’ebé reprezenta Ministra Saúde hateten, maske númeru kazu positivu iha Timor-Leste hahú tún, maibé tenke kuidadu-an nafatin tanba munisípiu barak relata ba Ministériu Saúde katak, komunidade terseira idade sira mate nab-naban.
Nia akresenta, Foin lalais ne’e ekipa Ministériu Saúde halo ona audit ba komunidade na’in-50 resin mate iha postu-administrativu Kelikai, munisípiu Baukau, no iha tempu badak ekipa ne’e sei desloka ba munisípiu Manatutu no Kovalima, tanba sidadaun barak mak mate maske la hatudu sintoma ne’ebé klaru, maibé barak hatudu sintoma isin-manas, dada iis araska, presiza duni halo investigasaun inklui iha munisípiu sira seluk.

Dili, 10 Dezembru 2020 – Ministériu ba Asuntu Parlamentár no Komunikasaun Sosiál (MAPKOMS) asina tán protokolu kooperasaun ho Institutu Camões ba faze daruak hosi projetu Konsultóriu Lian ba Jornalista sira ho durasaun tempu tinan tolu ne’ebé hahú hosi 2021 to’o 2023. Serimónia asina protokolu kooperasaun ne’e hala’o ohin (10/12) iha embaixada Portugál, Dili, ho objetivu atu kontinua realiza atividade formasaun iha lian portugés ba jornalista timoroan sira, iha ne’ebé programa ne’e halo ona hahú hosi 2016 to’o 2019. “Kooperasaun ne’e atu nune’e bele kapasita ita-nia profisionál (jornalista) sira ne’e ho lian portugés hodi hakerek notísia tuir padraun ne’ebé mak iha”, dehan Ministru MAPKOMS Francisco Pereira Jerónimo, hafoin asina tiha protokolu kooperasaun. Reprezentante Embaixadór Portugál iha Timor-Leste, ne’ebé nomeia hosi Institutu Camões hodi asina akordu ne’e, hateten katak kooperasaun ne’e hodi promove uzu lian portugés liuhosi órgaun sira komunikasaun sosiál nian, hodi tulun atu habelar notísia sira ho forma ne’ebé di’ak no kontribui ba defeza identidade no kultura nasaun nian. Akordu Kooperasaun ba faze daruak ne’e nia investimentu mai hosi Institutu Camões no mós Governu Timor-Leste.

Dili, 24 Maiu 2022 - Diretór Diresaun Nasionál Empregu Esteriór (DNEE), Filomeno Soares, hateten katak agora dadaun SEFOPE liuhosi DNEE haruka joven Timoroan sira ba servisu iha rai liur mak hanesan Austrália no Korea Súl de'it, maibé SEFOPE iha ona planu hodi haruka mós joven sira ba servisu iha nasaun sira seluk hanesan Japaun, Kanadá, Irlándia  no UAE (inglés, United Arab Emirates).
Filomeno hato’o liafuan ne’e iha aprezentasaun iha semináriu Timor-Leste Labour Mobility Partnership, ne’ebé hala’o iha salaun Maubara Room, Timor Plaza, Dili, iha 24 Maiu 2022.

Dili, 25 Outubru 2021 – Organizasaun Internasionál ba Migrasaun (sigla inglés, IOM) iha Timor-Leste, iha segunda (25/10) ne’e, iha otél Novo Turismo, Dili, entrega apoiu mákina ‘Verifier Travel Document and Bearer (TD&B)’ ba Ministériu Interiór (MI) atu uza hodi verifika dokumentu falsu no fraude sira iha servisu fronteiriza no migratóriu ninian.
“Previléjiu tebes, lori Ministru Interiór no Primeiru Ministru nia naran hato’o bein-vindu agradesementu ba ita hotu ohin mai iha ne’e. […] Ho ita hotu nia esforsu hamutuk hodi mellora no moderniza Servisu Migrasaun, liuhosi kooperasaun trilaterál entre IOM, Governu Austrália no Timor-Leste espesialmente ba Servisu Migrasaun nu’udar benefisiáriu prinsipál ba eventu ida ohin,” dehan Vise Ministru Interiór Antonio Armindo, hafoin simu direita tiha mákina refere hosi parte IOM.
Xefe Misaun IOM iha Timor-Leste, Ihma Shareef, hateten katak instalasaun mákina Verifier TD&B ne’e atu hatán di’ak liután ba dezafiu sira liuliu fraude dokumentu viajen no identidade, bazeia ba análize trends rejionál no nasionál, atu dezenvolve resposta jestaun fronteira operasionál bazeia ba intelijénsia.
Ihma esplika, makina Verifier TD&B ne’e mós sei halo inspesaun automátika nune’e bele ajuda Interpol no ofisiál migrasaun sira-nia servisu iha pontu entrada, hodi halo ezaminasaun ba dokumentu no verifikasaun identidade ne’ebé grava iha sistema.

Dili, 19 Setembru 2021 – Ministériu Saúde (MS) Timor-Leste liuhosi Sentru Integradu Jestaun Krize (SIJK) kontinua apela ba populasaun sira iha Timor-Leste katak tenke ba sentru saúde ka ospitál wainhira sente sintoma Covid-19 hanesan isin-manas no mós sintoma seluk tán.
“Apela ba populasaun iha Dili laran no mós iha munisípiu sira seluk, atu aprezenta-an iha fasilidade saúde (sentru saúde ka ospitál) ne’ebé besik, wainhira sente isin-manas, kakorok moras, inus-been, ka me’ar, hodi bele hetan atendimentu hosi profisionál saúde sira. Wainhira sedu liu hatene sé vírus ne’e kona ita ka lae, di’ak liu,” MS apela liuhosi komunikadu imprensa ne’ebé Timor News asesu ohin (19/9).
MS mós husu atu populasaun sira kontinua respeita no kumpri regra prevensaun Covid-19 ne’ebé Governu hatuur ona hodi prevene transmisaun Covid-19.
“Regra sira ne’e mak hanesan ita hotu hatene ona mak, Uza máskara, fase liman beibeik ho sabaun ka uza dezinfetante ruma, evita kose liman ba matan, inus ho ibun, wainhira kumprimenta malu la presiza kaer liman, bensa-liman, re’i-malu ka haku’ak malu, evita halibur malu barak, hamriik ka túr dook hosi ema seluk mínimu metru ida ho balu,” esplika iha komunikadu refere.

Loron 06/05/2019, Sekretáriu Estadu Arte no Kultura, Sr. Teófilo Caldas hamutuk ho Sekretáriu Estadu Komunikasaun Sosial, Mericio Juvinal dos Reis "AKARA" no Presidente RTTL EP, inclui mos Embaisador Portugal, partisipa iha Lansamentu Filme Dukumentasaun Programa Audiu Vizual CPLP iha arkivu & Museu da Resistência Timorense - AMRT. Atividade ne'e ho objetivu atu habelar liu tan oinsa Prezensa Muzica Rezistência, ne'ebé sai ona hanesan valor no Asesu kultura laos deit iha Nasaun CPLP maibe iha mos mundu Internasional.

Dili, 27 Setembru 2021 – Ministériu Turizmu, Komérsiu no Indústria (sigla portugés, MTCI) liuhosi Diresaun Nasionál Empreendedorizmu ba Atividade Turístiku, iha domingu (26/9) ne’e iha Lesidere, Dili, organiza atividade kompetisaun pintura hodi promove joven sira-nia talentu, no ho objetivu atu komemora mós loron mundiál Turizmu ne’ebé sempre komemora kada tinan iha 27 Setembru.
“Joven sira durante ne’e iha talentu, maibé ita seidauk tau prioridade, tanba ne’e liuhosi atividade sira ne’e, nune’e sira bele kontinua sira-nia atividade, Ministériu Turizmu, Komérsiu & Indústria, fó apoiu ba joven sira hodi bele insentiva sira-nia atividade, nune’e sira bele kontinua hatudu kreatividade ne’ebé mak sira iha,” informa Diretór Nasionál Empreendedorizmu ba Atividade Turístiku Júlio Ximenes Ribeiro, iha Sentru Informasaun Turístiku, Lisidere.
Tema Nasional ba kamoemorasaun loron Mundial Turizmu tinan ne’e maka ‘promove marka turizmu liu husi pintura’. Iha atividade pintura ne’e, partisipa hosi grupu 10, kompostu hosi Gembel, Arte Furak, Arte Uma Lalatak, Mafima Arte no seluk tán.
Enkuantu prémiu ba kompetisaun pintura ne’e, ba primeiru lugár hetan $3000, segundu lugár $2.200 no terseiru lugár $1.500.

Kovalima, 24 Setembru 2021 - Ministériu Agríkultura no Peska (MAP) liuhosi Diresaun Nasionál Estensaun Agríkola (DNEA), Departamentu Formasaun no Kapasitasaun Estensaun Agrikola, iha sexta (24/9) ne’e, realiza Eskola Kampu Agrikultór hodi halo lansamentu ba ‘Kuda Hare Tuir Sistema Prátika Agríkultura Di’ak (PAD) Uza Adubus Orgániku Nasa, iha aldeia Oebaba SP II, suku Raimea, postu-administrativu Zumalai, munisípiu Kovalima.
Iha okaziaun ne’e, Xefe Departamentu Formasaun no Kapasitasaun Estensaun Agríkola, Rui Pereira, hateten katak objetivu hosi atividade refere mak atu kapasita agrikultór sira hodi komprende oinsá kuda hare ho sistema PAD ninia lala’ok utiliza adubus Poc Nasa.
Nia mós husu ba agrikultór sira ne’ebé la envolve iha grupu atu bele aprende tutan fali hosi sira ne’ebé mak implementa ona aktividade ida ne’e.
Koordenadór Estensionista Zumalai David da Cruz haktuir katak, atividade ne’e hala’o iha fulan Setembru nia laran, grupu sira hahú prepara rai, selesaun fini, oinsá aplika adubus orgánika Poc Nasa no kapasitasaun ba grupu agrikultór sira no ikus liu mak preparasaun fali ba eskola kampu kona-ba oinsá kuda hare tuir sistema PAD.
“Atividade eskola kampu ida ne’e importante tebes ba ita-nia grupu agrikultór sira liuliu ba grupu ne’ebé mak aplika ona adubus Poc Nasa. Hakarak rekomenda nafatin ba iha Departementu Formasaun no Kapasitasaun Estensaun Agrikola, atu kapasita nafatin ita-nia agrikultór atu bele komprende di’ak liután saida mak adubus Poc Nasa no PAD,” David dehan.

Dili, 05 Novembru 2021 – Komunidade iha munisípiu Dili kontinua soe fo’er arbiru iha fatin públiku sira, no ida ne’e halo ambiente la saudável tanba lori iis ne’ebé la konfortável ba komunidade rasik, inklui hatudu imajen la di’ak.
Jornalista Timor News, iha sexta (05/11) ne’e husu Administradora postu-administrativu Na’in-Feto, Herminia Martins, ninia opiniaun, no nia hateten katak komunidade iha postu-administrativu Na’in-Feto mós barak mak laiha konsiénsia tanba nia parte observa ona, sira kontinua soe fo’er arbiru no la kuida ambiente.
“Laiha konsiénsia komunidade ninian, ekipa hamoos tui-tuir fatin sira ho moos, pois sira soe fali fo’er arbiru nafatin,” Herminia dehan iha nia knaar-fatin, Na’in-Feto, Dili.
Tanba ne’e nia husu ba Governu atu halo sosializasaun ativu liután nune’e bele loke komunidade sira-nia konsiénsia hodi kuida no respeita ambiente.
“Husu ba Governu atu tún mai observa no halo mós sosializasaun ba komunidade sira para estima ambiente ho didi’ak,” nia akresenta.

Dili, 21 Marsu 2022 – Taur Matan Ruak nu’udar mós Primeiru-Ministru atuál, ohin (21/3) iha tuku 12:00 liu minutu balu, hakat ba Jenerál reformadu Lere Anan Timur nia rezidénsia, Dili, hodi ho objetivu hodi kumprimenta Lere.
“Nia (Lere) ha’u-nia maun be ha’u mai kumprimenta de’it, maun ho alin mai kumprimenta de’it no parabéns tanba kontribui ba eleisaun ida pasífiku, seguru, di’ak hotu,” Taur esplika ba jornalista sira hafoin hasoru tiha malu ho Lere.
Konfirma fali ho Lere, Lere dehan katak Taur ba hasoru nia hodi fó solidariedade tanba Lere la pasa iha nia kandidatura ba prezidente.
“Nia hatene katak ha’u la pasa ba kandidatu prezidente ne’e mak nia mai hanesan maun-alin nia mai hanesan solidáriu. Ami la tarata buat seluk, laiha liafuan seluk,” Lere dehan.

Dili, 26 Setembru 2021 – Abril Xavier Quintão nu’udar estudante universitáriu ida, fahe nia tempu ba eskola no mós ba atividade fila-liman. Loro-loron Abril fa’an modo hafoin fila hosi eskola hodi hetan rasik osan atu sustenta nesesidade bázika sira.
“Ha’u jere tempu ba eskola no fa’an modo iha oras ne’ebé mak ha’u iha aula eskola ha’u sei taka tiha modo, ha’u sei ba tuir aula. Ha’u fila hosi eskola ha’u kontinua fa’an modo hanesan baibain […] Osan sira ne’ebé ha’u hetan hosi fa’an modo ne’e osan sira ne’e ha’u rai hela hodi uza ba ha’u-nia presiza loro-loron nian no balu ha’u uza hodi ba eskola,” Estudante Universidade da Paz (UNPAZ) ho semeste VIII ne’e informa ba Timor News ohin (26/9) via telefone.
Aléin hosi fa’an modo, Abril mós aproveita buka osan iha situasaun períodu Konfinamentu Obrigatóriu foin daudauk ne’e liuhosi halo ‘ojek’ ho nia motor tanba haree katak transporte públiku sira la movimenta hotu iha Dili.
Nia husu ba foinsa’e sira atu labele sente moe hodi hala’o rasik atividade ruma ne’ebé bele tulun atu hetan osan sustentável ba nesesidade bázika.
“Ita moe ho atividade sira ne’e ita la manán buat ida,” nia dehan.

Dili, 27 Setembru 2021 – Eskola Sekundária Jerál 4 de Setembro ne’ebé lokaliza iha Balide, Dili, ho totál estudante ativu hamutuk na’in-4.115 preokupa ho muru laiha ne’ebé fó impaktu ba estudante sira hodi tama-sai arbiru no difikulta profesór sira atu kontrola.
“Iha ne’e problema ne’ebé eskola hasoru ne’e mak iha relasaun de’it ho muru eskola nian laiha, tanba ne’e mak profesór sira atu kontrola estudante sira ho máximu para oinsá labele sai ba li’ur, oinsá atu bele iha de’it laran ne’e mak sente araska uitoan tanba muru kotuk laiha,” Diretór Eskola Sekundária Jerál 4 de Setembro, Sergio Alfredo da Cruz, hato’o preokupasaun ne’e ba jornalista Timor News, ohin (27/9), iha nia knaar fatin, Balide.
Diretór Sergio dehan katak molok ne’e nia hato’o ona problema refere ba Ministériu Edukasaun, Juventude no Desportu, maibé to’o oras ne’e seidauk hatene wainhira mak atu tulun halo muru.
“Husu ba Governu atu oinsá ajuda de’it eskola 4 de Setembru ne’e nia muru para nune’e iha tempu inundasaun karik laiha problema kona-ba muru eskola nian, no estudante sira karik tama eskola ami fásil kontrola sira atu uza máskara no fase-liman liuhosi portaun selae estudante sira liu fali hosi kotuk ita la hatene sira vasina ona ka seidauk, fase-liman ona ka seidauk, uza máskara ka lae,” nia dehan.
Kona-ba edifísiu, eskola ne’e iha sala aula hamutuk 26 de’it, tanba ne’e mak estudante ho totál na’in-4.115 ne’e fahe ba turnu rua mak dadeer-saan no loro-kraik, no kada sala aula akumula estudante 70 resin.

Dili, 27 Setembru 2021 – Prezidente Repúblika, Francisco Guterres Lú Olo, liuhosi Dekretu Prezidente Repúblika, númeru 80/2021, 27 Setembru, dekreta Estadu fó onra fúnebre no hakoi António João Gomes da Costa ‘Ma’Huno Bulerek Karatayano’ iha semitériu espesiál, iha Jardim dos Herois da Pátria iha Metinaru, Dili.
“Haree ba kontribuisaun ba Luta Libertasaun Pátria, Konsellu Kombatente Libertasaun Nasionál (sigla portugés, CCLN) autoriza António João Gomes da Costa ‘Ma’Huno Bulerek Karatayano’ iha direitu atu hetan onra fúnebre no hakoi iha semitériu espesiál iha ‘Jardim dos Herois da Pátria’ Metinaru, nu’udar Kombatente Libertasaun Nasionál,” temi iha divulgasaun ofisiál hosi Prezidénsia Repúblika ohin (27/9).
Ma’Huno Bulerek Karatayano nia kontribuisaun iha luta libertasaun Pátria, nu’udar Fundadór ASDT, membru Komité Sentrál FRETILIN, Xefe Konsellu Polítiku Militár Frente Armada, Sekretáriu Komisaun Diretiva FRETILIN, Komanante FALINTIL, Sekretáriu Rejiaun 3, líder ida ne’ebé inspira no besik tebes ba foinsa’e klandestinu sira iha vila laran, iha Timor-Leste no iha Indonézia.
Ma’Huno Bulerek Karatayano moris iha 14 Abril 1949. Iha 24 Setembru 2021 nia iis kotu iha Ospitál Nasionál Guido Valadares (sigla portugés, HNGV) tanba moras stroke.

Ainaru, 01 Outubru 2021 – Ministériu Turizmu, Komérsiu no Indústria (sigla portugés, MTCI), liuhosi Diresaun Nasionál Komérsiu Internu (sigla portugés, DNCI) realiza programa Bazar-Baratu iha postu-administrativu Hatubuiliku, munisípiu Ainaru, ho objetivu hodi komemora loron Peregrinasaun Na’in-Feto Ramelau ne’ebé sei selebra iha 08 Outubru 2021.
“Atividade ida ne’e sei hala’o durante loron 6, hahú hosi 01 to’o 06 (Outubru 2021),” MTCI informa.
Objetivu seluk hosi pograma ida ne’e mak atu fasilita komunidade sira iha área refere hodi bele asesu ba sasán nesesidade bázika ho folin ida ne’ebé baratu.
Programa refere hetan abertura hosi Diretór Jerál Komérsiu, Cosme da Silva, no hetan mós partisipasaun hosi ekipa balu hosi MTCI, autoridade lokál, kompañia balu, no grupu produtór sira iha Hatubuiliku rasik.

Dili, 04 Outubru 2021 – Espoza Prezidente Repúblika (PR) Cidália Lopes Nobre Mouzinho Guterres enkoraja nafatin feto timoroan sira atu utiliza informasaun sira iha mídia online ho pozitivu hodi kuida no respeita-an rasik.
“Ba labarik feto sira, ha’u kontinua enkoraja ita-boot sira atu sai ajente ba mudansa ne’ebé mak pozitivu atu utiliza mídia online nia informasaun hodi kuida no respeita imi nia an, kuidadu ho informasaun aat ka falsa ne’ebé iha mídia online, ta’es didi’ak molok atu aplika ka halo tuir,” dehan Espoza PR iha nia diskursu wainhira partisipa iha eventu ida ne’ebé hala’o ohin (04/10) iha Komoro, Dili, hodi selebra loron mundiál ba Labarik Feto ne’ebé sei monu iha 11 Outubru.
Ba inan ho aman hotu, Cidália mós husu atu hakbesik-an ba oan sira, akompaña sira, esplika ba sira hodi nune’e sira bele identifika, deside ho di’ak liután saida mak di’ak no saida mak la di’ak, nune’e bele utiliza hodi hariku sira-nia koñesimentu.

Dili, 28 Setembru 2021 – Líder máximu Sekretaria Estadu Formasaun Profisionál no Empregu (SEFOPE) Alarico de Rosário ho nia ekipa hala’o enkontru ho Embaixadór Uniaun Europeia (UE) iha Timor-Leste Andrew Jacob, ohin (28/9) iha edifísiu SEFOPE, Dili, ho objetivu hodi diskute kona-ba atu estabelese kooperasaun nune’e bele servisu hamutuk ho UE iha futuru liga ba área formasaun.
“Ohin ami ko’alia hamutuk kona-ba kooperasaun servisu entre SEFOPE ho Uniaun Europeia iha futuru, liuliu relasiona ho área formasaun no grupu auto-empregu sira ne’ebé durante ne’e SEFOPE fó ona apoiu,’’ dehan Alarico hafoin remata enkontru.
Governante ne’e mós afirma, iha enkontru refere UE komprimetidu atu servisu hamutuk ho SEFOPE nia parte liuliu relasiona ho formasaun iha área agrikultura, tanba ne’e sei identifika sentru formasaun sira ne’ebé fó formasaun ba joven sira iha área agrikultura nune’e sira bele fó apoiu.
“SEFOPE mós iha komitmentu boot tebes atu servisu hamutuk ho Uiaun Europeia hodi sai hanesan parseiru di’ak ida, atu bele kapasita ita-nia juventude sira-nia kapasidade liuhosi formasaun ba área agrikultura ninian,” dehan Alarico.

Aileu, 27 Setembru 2021 – Governu liuhosi Ministru Obras Públika (MOP) Salvador dos Reis Pires, akompaña hosi Embaixadór Austrália iha Timor-Leste, Peter Roberts, ofisialmente lansa Programa Suporta Estrada Rurál ba Dezenvolvimentu ka ‘Roads for Development Suport Program (R4D-SP) Bridging Phase’, no selebra mós asinatura aseitasaun kontratu ho empreza vensedór sira ba projetu melloramentu estrada rurál hamutuk 26 ne’ebé kompostu hosi projetu 6 iha munisípiu Aileu no 20 iha Likisá.
“Ohin ha’u ho Sr. Embaixadór Peter Roberts mai através programa R4D nian ami mai lansa eventu rua, ida mak asina R4D-SP Bridging Phase ka akordu aranjamentu subsísiu ne’ebé mak dezde uluk kedas komesa 2012 no ita hakarak halo expansaun tán to’o 2022, no Governu Austrália tau ona dólar Austrália millaun 65 para fó asisténsia ba Ministériu Obras Públika atu halo planu no mós dezeñu liuliu ba estrada rurál sira. […] Ohin ita mai asina aseitasaun kontratu depois-de tenderizasaun aprovizionamentu ita la’o ba obra sira estrada rurál iha munisípiu Aileu no mós Likisá, munisípiu Aileu nian 6, Likisá nian 20 ne’ebé ba manutensaun rutina no periódika,” MOP informa ba jornalista sira hafoin lansamentu no asinatura aseitasaun ho empreza lokál sira hosi munisípiu Aileu no Likisá, iha segunda (27/9) ne’e, iha Aileu.
Iha fatin hanesan, Embaixadór Austrália iha Timor-Leste, Peter Roberts, sente kontente relasiona ho lansamentu no asinatura aseitasaun kontratu ho empreza lokál sira tanba liuhosi programa estrada rurál ne’e bele fasilita komunidade iha área rurál bele asesu ba merkadu, asesu ba saúde no edukasaun.
“Austrália kontribui programa ne’e tanba estrada rurál iha Timor-Leste importante duni ba komunidade iha área rurál atu asesu ba servisu saúde, asesu ba edukasaun, asesu ba merkadu,” dehan Peter Roberts.
Enkuantu Administradór Munisípiu Aileu Abel da Conceição husu ba kompañia kontratór sira atu hala’o konstrusaun ba projetu hirak ne’e ho kualidade nune’e bele fasilita komunidade sira iha área rurál ba tempu naruk.

Dili, 28 Setembru 2021 – Parlamentu Nasionál (PN) hala’o diskusaun relasiona ho pedidu hosi Prezidente Repúblika Francisco Guterres Lú Olo kona-ba atu renova Estadu Emerjénsia (EE) ba dala-18, no autoriza ona Prezidente Repúblika atu deklara renovasaun EE ba loron 30 tán ne’ebé sei hahú vigora iha 30 Setembru no remata iha 29 Outubru 2021.
Komunikadu ofisiál hosi Governu haktuir, autorizasaun ne’e PN fó liuhosi votasaun hafoin diskute tiha pedidu refere ohin (28/9) iha PN, ne’ebé ikus mai hamosu rezultadu votu áfavór 39, abstensaun 8, no kontra 0, hosi deputadu ne’ebé marka prezensa hamutuk na’in-47.
Kona-ba medida ezekusaun EE ba dala-18 ne’e, Governu esplika, Konsellu Ministru sei deside no aprova wainhira Prezidente Repúblika dekreta ona renovasaun EE ne’e.

Oekusi, 28 Setembru 2021 – Vise Ministru Interiór António Armindo akompaña hosi Segundu Komandante Jerál Polísia Nasionál Timor-Leste (PNTL), Komisáriu Polísia, Mateus Fernandes, Komandante Timor-Leste Police Development Program (TLPDP), Darren Booy no nia tékniku sira, hasoru malu ho autoridade lokál, lia-na’in no komunidade sira hodi indika fatin ba konstrusaun postu foun Unidade Patrullamentu Fronteira (UPF) nian iha aldeia Noke, suku Naimeko, sub rejiaun Pante Makasar, ne’ebé sei lori dezenvolvimentu hanesan estrada, bee-moos no eletrisidade ba komunidade iha suku refere.
“Planu Governu nian liuhosi ita-nia Sua Eselénsia Primeiru-Ministru, Taur Matan Ruak, iha kualidade nu’udar Ministru Interiór katak, konstrusaun postu ne’e sei pakote ida ho fasilidade balu inklui ahi no bee-moos no ita sei koordena ho autoridade rejionál hodi haree mós ba estrada. Entaun Governu hakarak planu ida ne’e atu fó mós benefisiu ba Aldeia Noken ho totál uma-kain hamutuk 359 tuir dadus ne’ebé iha,” esplika Antonio Armindo ba komunidade sira iha suku Naimeko, tersa (28/9) ne’e.
Nia dehan, orsamentu ba konstrusaun postu ne’e mai hosi fundu Covid-19 no tuir planu sei halo tán postu 4 ne’ebé sei koloka iha Sakato, Naimeko, Oesilo no Kibiselo.
Xefe Suku Naimeko, Marcos Liu, agradese ba Governu tanba bele harii tán postu UPF foun nune’e bele lori dezenvolvimentu ba ninia suku.
“Aban-bainrua kuandu harii ona postu UPF foun iha ne’e, ha'u-nia komunidade sei mai hela barak tán iha fatin ida ne’e tanba dalan foun, bee-moos no ahi mós iha ona. Ho ida ne’e ha'u hakarak agradese ba Governu sentrál tanba bele iha hanoin ne’ebé di'ak lori dezenvolvimentu mai iha ha'u-nia suku laran,” dehan Marcos Liu.

Dili, 29 Setembru 2021 – Konsellu Ministru hala’o enkontru no deside hodi hakotu ona serka sanitária iha munisípiu Dili ne’ebé remata iha loron ohin (29/9) iha tuku 23:59.
Desizaun ne’e Konsellu Ministru foti hafoin rona tiha rekomendasaun hosi parte Sala Situasaun Sentru Integradu Jestaun Krize (SS-SIJK) iha enkontru ne'ebé realiza ohin iha Palásiu Governu, Dili.
Porta-vóz Konsellu Ministru Fidelis Magalhães husu ba populasaun sira katak, Governu la renova tán ona Serka Sanitária iha Dili, maibé tenke kumpri nafatin medida sira ba prevensaun Covid-19.
“Ohin CdM (Konsellu Ministru) deside atu la renova tán Serka Sanitária iha munisipiu Dili. Maibé, favór ida implementa nafatin medida sira hanesan tau masker, fase-liman, distansiamentu, etc. La haluha mós atu husu hotu-hotu ba vasina. Wainhira ita hamutuk ita sei ultrapasa dezafiu saida de’it!,” Fidelis informa liuhosi nia divulgasaun ofisiál.

Dili, 29 Setembru 2021 – Konsellu Ministru halo ona aprovasaun ba projetu Dekretu Governu nian kona-ba medida sira ezekusaun deklarasaun Estadu Emerjénsia (EE) ba dala-18 ne’ebé rejista alterasaun tolu hosi medida ezekusaun EE anteriór nian, nune'e hamosu pontu ida hodi ezije funsionáriu públiku sira atu tenke simu vasina kontra Covid-19.
Medida ezekusaun EE ba dala-18 ne’e efetua hosi Dekretu Prezidente Repúblika nian nú. 81/2021, loron 28 fulan Setembru, ho objetivu atu hodi hatán ba pandemia Covid-19.
"Kona-ba medida sira ezekusaun deklarasaun estadu emerjénsia anteriór nian, rejista alterasaun tolu, nune’e estabelese katak: Sé mak kompleta ona vasinasaun no mai ka tranzita iha país sira ne’ebé iha variante delta hosi SARS-COV-2, atu tama iha teritóriu nasionál, tenke aprezenta rezultadu negativu teste ba Covid-19 nian,  hala’o kuarentena loron rua no hafoin  períodu ne’e, hala’o fali teste diagnóstiku Covid-19  nian no prazu máximu oras 48  hafoin to’o  iha país tenke halo teste foun diagnóstiku Covid-19 nian; Iha eventualidade okorénsia surtu Covid-19 iha kualkér parte país nian obriga  indivíduo sira hotu ne’ebé  hela iha Timor-Leste atu realiza ezame médiku diagnóstiku Covid-19 ka aprezentasaun sertifikadu vasinasaun kompleta; Funsionáriu sira hotu administrasaun públika nian tenke simu vasina kontra Covid-19,” esplika iha komunikadu imprensa ofisiál ne’ebé divulga hosi parte Governu, hafoin Konselllu Ministru realiza tiha reuniaun ohin (28/9) iha Palásiu Governu, Dili, hodi aprova medida ezekusaun EE refere.
Regra sira seluk mak Governu kontinua mantéin obrigasaun ba populasaun atu kumpri medida prevensaun Covid-19 hanesan uza máskara no kumpri distansiamentu metru ida ba leten ho ema seluk ne’ebé la hela hamutuk.
Durante vijénsia EE, lisensa, autorizasaun, vistu no autorizasaun rezidénsia no aktu administrativu sira seluk sei válidu nafatin, la depende ba ninia prazu validade.
EE ba dala-18 ne’e Governu implementa ba loron 30 tán ne’ebé sei vigora iha 30 Setembru to’o 29 Outubru 2021.

Dili, 29 Setembru 2021 – Diretór Interinu Organizasaun Non-Governamentál Fundasaun Alola José Sabino Ximenes husu ba mane sira katak wainhira fó isin-rua ba feto sira tenke responsabiliza atu nune’e labele hamosu kazu soe bebé arbiru.
“Ba mane sira, wainhira kuandu hanoin atu fó isin-rua ba feto ida ne’e tenke iha responsabilidade, la’os hanoin dehan tanba nia gosta ha’u, hakarak ho hakarak para halo hanesan ne’e, maibé ikus fali laiha responsabilidade, no fim estraga bebé estraga labarik, ne’e konsekénsia bebé sei estraga. Ida (aktu soe bebé) ne’e krime no sira sei responsabiliza tuir prosesu legál,” Diretór Inferinu Fundasaun Alola informa ba jornalista Timor News, ohin (29/9) iha nia servisu fatin, Mascarinhas, Dili.
Diretór interinu ne’e husu mós ba feto sira atu labele soe bebé arbiru tanba iha fatin barak iha Timor-Leste ne’ebé simu hela bebé atu hakiak.
“Ema ida soe bebé dalaruma tanba bebé aumenta susar ba família, moe ba ninia família ka dalaruma mane laiha responsabilidade. Husu ba inan-feton sira liuliu ba foinsa’e sira labele soe bebé. Iha instituisaun bara-barak, hanesan Madre sira nian, entrega ba sira atu hakiak. […] Ita ema moris ona ita iha direitu atu moris, kuandu ita estraga ne’e ita kontra direitu ema nian maske nia bebé. Instituisaun bara-barak agora iha, bele entrega (bebé) ba iha ne’ebá, iha orfanatu sira hodi hakiak,” nia dehan.
Kazu soe bebé akontese mós dala rua iha períodu konfinamentu obrigatóriu ne’ebé Governu impoin iha Dili foin lalais ne’e, tuir José Sabino informa.
Fundasaun Alola hanesan organizasaun non-governamental ida ne’ebé hala’o ninia knaar atu promove feto no labarik sira-nia moris.

Ainaru, 29 Setembru 2021 – Aldeia Lesu iha suku Foho Ai-Liku, postu-administrativu Hatu-Udu, munisípiu Ainaru, ho uma-kain 171 no populasaun 800 resin, preokupa ona ho bee-moos dezde tempu Indonézia to’o agora, tanba ne'e sira husu ba Governu atu dada bee-moos ba sira wainhira osan iha.
Preokupasaun ida ne’e populasaun sira hato’o ba Governu liuhosi Xefe aldeia Lesu Alcino Amaral ne’ebé hatutan hikas ba jornalista Timor News ohin (29/9) via telefone. Alcino dehan katak ninia populasaun sira iha aldeia refere ba kuru bee-moos iha fatin ida de’it ne’ebé dook tebes no presiza lori transporte ka kuda hodi lalin.
“Bee iha ne’e durante hosi okupasaun Indonézia to’o agora ne’e ami konsumu de’it bee-moos hosi fatin ida de’it. Fatin ne’e ho distánsia ne’ebé mak ami ba ne’e dook la halimar. Kuandu tempu udan mai ami sente di’ak maibé kuandu tempu bai-loro mai ne’e susar ba ami tanba uza kuda, uza grobak, sé iha motor bele uza lori ba lalin bee ne’e. Kuandu nia maran ne’e ami sosa bee iha tanke ho osan $30 ami sosa de’it iha tanke hodi mai ense ba fatin ne’ebé mak ami prepara tiha ona. Ema ne’ebé kbiit iha mak bele sosa, ema ne’ebé kbiit laiha nia labele sosa. Nia tenke berusaha máximu para ba lalin hosi fatin ne’ebé mak bee iha ne’e,” Xefe aldeia ne’e informa.
Nia dehan katak iha fulan Marsu liubá PNDS halo tiha perfurasaun maibé la hatene tanba saida mak rezultadu laiha.
“Sira dehan ha’u husu hela sé karik ba oin Governu iha osan uitoan karik dada bee ne’e mai, dada netik bee ne’e ba. Iha tinan kotuk ne’e ami hatama tiha proposta ida (kona-ba bee-moos), proposta ne’e tama tiha ba númeru 1, agora ba fali 2021 ne’e la hatene proposta númeru 1 ne’e mak to’o agora lakon tiha de’it to’o agora la mosu tiha,” Alcino dehan.

Índia, 05 Outubru 2021 – Tribunál Superiór Índia, iha segunda (04/10) ne’e, aprova ona Governu Índia nia desizaun atu selu ka fó kompensasaun $674 ($674;£498) ba kada ema ne’ebé mate ho ka tanba Covid-19 iha Índia.
CNN haktuir, rekezitu ba vítima ne’ebé iha direitu atu simu kompensasaun refere mak ema sira ne’ebé mate hafoin diagnostikadu ho Covid-19 durante loron 30 nia laran, inklui mós sira ne’ebé hetan tratamentu iha izolamentu durante tempu naruk liu loron 30 no mate.
“Kompensasaun ne’e sei fó ba família ne’ebé besik liu ba matebian ka vítima ne’ebé mate ho Covid-19 ka tanba Covid-19,” haktuir CNN.
Ho kompensasaun ne’ebé Governu Índia aplika, orsamentu nesesáriu hodi halo pagamentu ne’e liu millaun $300. Rekezitu ba montante orsamentu refere kalkula ho baze númeru mate ka óbitu Covid-19 iha Índia, ne’ebé oras ne’e daudauk atinje 448.997.

Dili, 07 Outubru 2021 – Medisa nu’udar labarik feto ida ho idade tinan 13, hosi munisípiu Ainaru, ohin (07/10), hetan oportunidade hodi lidera Sekretaria Estadu ba Komunikasaun Sosiál (SEKOMS) durante oras balu nia laran. Iha loron ne’ebé hanesan, Adelina ho idade tinan 18, hosi munisípiu Aileu, hetan mós oportunidade hodi lidera Polísia Nasionál Timor-Leste (PNTL) Aileu durante oras balu nia laran.
Oportunidade ne’ebé sira na’in rua hetan ne’e mai hosi programa kampaña ‘Labarik Feto ba Igualdade’ ne’ebé Plan International Timor-Leste realiza hodi komemora loron internasionál ba Labarik Feto ne’ebé monu iha 11 Outubru.
Labarik feto Medisa uza ninia pozisaun iha oras balu nia laran ne’e hodi hasoru malu ho estrutura SEKOMS nian no haree direita servisu sira.
“Ha’u hakarak dezafia ita hotu kona-ba mekanizmu edukativa saida mak SEKOMS sei uza hodi jerasaun foun sira bele kontribui ba komunikasaun sosiál ne’e saudavél,” Medisa dehan iha nia diskursu iha kinta (07/10) ne’e.
Enkuantu Adelina ne'ebé asume kargu Komandante PNTL Aileu ne’e uza fardamentu ho diviza Superintendente Polísia hodi lidera formatura no mós enkontru ho membru PNTL Aileu.
“Ohin loron ida ne’e atu informa ba membru hotu-hotu tenke mantéin servisu tuir lei no regulamentu PNTL nian. Membru sira tama no sai servisu tuir nia oráriu servisu nian,” Adelina informa ba membru PNTL sira.
Aléin hosi na’in rua ne’e, Plan International mós koopera ho parte seluk hodi fó oportunidade ba labarik feto seluk tán hodi lidera instituisaun no organizasaun balu durante oras balu nia laran.

RAEOA, 25 Outubru 2021 – Prezidente Autoridade RAEOA Arsenio Paixão Bano hateten katak bee-moos sai nu’udar ninia prioridade daruak durante nia mandatu tanba povu iha RAEOA labele hamrook tán ba bee-moos.
Arsenio Bano hateten asuntu ne’e ohin (25/10) wainhira nia halo inaugurasaun ba projetu perfurasaun bee-moos iha aldeia Noafafo, suku Cunha, Pante-Makassar, RAEOA, ba benefisiáriu uma-kain hamutuk 187 ho totál populasaun hamutuk 850.
“Hahú ha’u-nia mandatu programa prioridade primeiru mak Covid-19, prioridade segundu mak bee-moos, tanba povu ida ne'e labele hamrook tán no ohin ha’u kontente tanba haree komunidade sira no labarik barak (estudante sira) hahú ohin ba oin atu ba eskola la susar ona ba bee-mos,” Arsenio dehan iha nia diskursu.
Arsenio akresenta katak, Oekusi oan tenke kontente tanba “laiha munisípiu ida ne'ebé mak tinan ida de’it halo perfurasaun bee-moos hamutuk LOT# 20, maibé úniku Oekusi de’it”.

Dili, 25 Outubru 2021 – Suku Vatuvou ne’ebé pertense ba postu-administrativu Maubara, munisípiu Likisá, mak sai nu’udar manán-na’in dahuluk ba prémiu ‘Habali Ambiente’ ne’ebé kompete hosi suku hamutuk 452 iha Timor-Leste.
Hafoin Vatuvou, tuir kedas mak suku Seloi Malere (Aileu) nu’udar manán-na’in daruak no suku Kairui (Manatutu) nu’udar manán-na’in datoluk.
Suku hirak ne’ebé sai nu’udar manán-na’in ne’e simu direita prémiu hosi Primeiru-Ministru Taur Matan Ruak no membru Governu sira iha serimónia komemorasaun Loron Nasionál Ambiente ba dala VI ne’ebé hala’o iha segunda (25/10) ne’e iha Ministériu Finansa, Dili.
“Iha biban ida ne’e, ha’u hakarak hato’o ho laran ha’u nia parabéns ba suku premiadu sira hotu. Hato’o mós ha’u-nia parabéns ba na’i Administradór Munisípiu sira ne’ebé suku premiadu sira pertense ba. Liafuan ida espesiál ha’u hato’o ba na’i Xefe suku sira hosi Vatuvou, Laho mean, Uma-Tolu, Kairui no Seloi Malere, hodi dehan ba sira katak hahú hosi ohin ba oin ita-boot sira sei sai modelu ezemplár ida ba suku sira seluk paíz nian. Ita boot sira-nia suku sei nakfilak-an ba zero toleránsia ba krimi ambientál, iha ne’ebé laiha tán ema sunu rai, sunu ai-horis no ai-hún, nune’e mós soe lixu ba mota ka iha tasi-ibun sira. Laiha tán ema iha imi-nia suku ne’ebé foti hahalok iresponsável hodi lori impaktu negativu ba bee-matan sira iha aldeia,” Primeiru-Ministru dehan iha nia diskursu hafoin fahe tiha prémiu.

Dili, 29 Setembru 2021- Xefe Estadu Maiór Jenerál Tenente-Jenerál Lere Anan Timur hateten wainhira destaka FALINTIL – Forsa Defeza Timor-Leste (F-FDTL) iha liña fronteira ho Indonézia sei la kontra konstituisaun tanba konstituisaun dehan defeza externa iha F-FDTL nia liman no seguransa interna iha Polísia Nasionál Timor-Leste (PNTL) nia liman.
“Forsa defeza rua ne’e sempre kompleta malu tantu defeza externa no interna,” dehan Lere Anan Timur hafoin hasoru malu ho Prezidente Repúblika Francisco Guterres Lú Olo, ohin (29/9), iha Palásiu Prezidensiál Nicolau Lobato, Dili.
Lere Anan Timur  Salienta tán katak destakamentu membru F-FDTL iha liña fronteira sei la kria situasaun ne’ebé ameasa relasaun di’ak forsa nasaun rua tuir polítiku balu ko’alia.
“Ha’u rasik mak ko’alia ho Jenerál Indonézia sira, liuliu jenerál sira ne’ebé uluk mai halo funu iha Timór, oinsá halo forsa rua ne’e koopera malu hodi halo patrullamentu konjuntu hodi familiariza ba malu. Tanba Indonézia mós lakohi tiru-malu ona no ita mós lakohi tiru-malu ona,” esplika Tenente-Jenerál Lere Anan Timur.
Nune’e nia husu ba polítiku sira atu tenke ko’alia ho forma moderada no husik instituisaun militár sira servisu hamutuk hodi asegura seguransa iha liña fronteira.

Dili, 08 Novembru 2021 - Xefe Casa Civil, Francisco Maria de Vasconcelos, akompanã hosi Sekretáriu Estadu ba Igualdade no Inkluzaun (SEII), Maria José de Jesus, halo abertura ba Programa ‘Prezidénsia Aberta’, ohin (08/11) iha Palásiu Prezidensiál, ne’ebé tinan ida ne’e realiza hodi komemora mós Loron Nasionál Feto Timor-Leste ba dala-45, ho tema ‘Feto nian lideransa hodi haforsa no kontribui ba dezenvolvimentu Inkluzivu’.
Programa Prezidénsia Aberta ne’ebé hahú ohin (08/11), ho konsulta médika hosi médiku-espesialista HNGV no hosi médiku voluntáriu sira hosi Organizasaun Non-Governamentál Saúde ba Ema Hotu (SABEH), ba inan-isin rua, feto no ba komunidade, disponibiliza mós resintu Palásiu Nicolau Lobato ba atividade feira artezenatu no produtu ai-hán, hosi grupu feto, hosi Programa Empoderamentu Ekonómiku Sekretariadu Igualdade no inkluzaun no hosi grupu sira membru Rede Feto Timor-Leste, hosi munisípiu 12 no RAEOA.
Iha okaziaun ne’e, SEII hateten, “Ida ne’e (Prezidénsia Aberta) iha signifikadu aas tebes ba feto sira iha Timor-Leste. Prezidente hatudu duni ba Timor, katak hanesan aman ba nasaun, Prezidente haree komponente hotu inklui sira ne’ebé durante ne’e marjinalizadu liu, hanesan sei asegura katak laiha ema ida ka komponente ida mak la sente Palásiu Prezidénsial hanesan sira-nia uma. Atu hatudu mós katak Prezidente Repúblika hanesan aman ba nasaun, hanesan mós aman ba feto iha Timor laran tomak”.
Nia husu mós ema hotu ne’ebé vizita feira iha ámbitu Prezidénsia Aberta ne’e, atu hatudu sira-nia apoiu no apresiasaun ba feto sira-nia kreatividade liuhosi sosa produtu sira ne’ebé fa’an iha feira ne’e.

Dili, 30 Setembru 2021 – Ministru Finansa (MF), Rui Augusto Gomes, reprezenta Governu Timor-Leste ho Reprezentante Banku Dezenvolvimentu Aziátiku (sigla inglés ADB), sei asina Akordu Empréstimu ho montante millaun $135, aban (01/9) dadeer, iha auditóriu Kay Rala Xanana Gusmão, Ministériu Finansa, Dili.
Orsamentu empréstimu ne’e “sei uza hodi finansia projetu dezenvolvimentu Aeroportu Internasionál Prezidente Nicolau Lobato (AIPNL)”, haktuir Ministériu Finansa nia komunikadu ofisiál ne’ebé Timor News asesu ohin (30/9).
Molok ne’e, Konsellu Ministru hala’o reuniaun iha loron 15 fulan Setembru tinan 2021, no deside tiha ona hodi atribui podér tomak ba MF Rui Augusto Gomes hodi reprezenta Governu Timor-Leste atu asina akordu Empréstimu ho ADB kona-ba faze dahuluk dezenvolvimentu AIPNL.
Aléin hosi asina akordu empréstimu ne’e, aban, Vise Ministru Negósiu Estranjeiru no Kooperasaun, Julião da Silva no Embaixadór Japaun iha Timor-Leste, Masami Kinefuchi, sei asina mós Troka Nota Fundu Doasaun millaun $44. Finansiamentu ida ne’e sei uza ba konstrusaun terminál foun ba pasajeiru no estasaun eletrisidade dedikadu ba AIPNL.

Manufahi, 29 Setembru 2021 - Ministériu Agríkultura  Peskas (MAP) liuhosi Diresun Nasionál Estensaun Agríkola (DNEA), Departamentu Dezenvolvimentu Programa e Meterolojia, iha kuarta (29/) ne’e, hala’o atividade eskola kampu ba Agrikultór sira hodi lansa programa ‘kuda hare tuir sistema Prátika Agríkultura Di’ak (PAD)’, iha suku Betanu, postu-administrativu Same, munisípiu Manufahi.
Iha oportunidade ne’e,  Xefe Departamentu Dezenvolvimentu Programa no Meterolojia, Atanacio Caiero Barreto esplika katak, objetivu  hala’o eskola kampu ba agrikultór sira ne’e atu hasa’e koñesimentu ka abilidade agrikultór sira nian kona-ba oinsá kuda hare tuir sistema PAD.
Nia hatutan, atividade eskola kampu ne’e mós sei ajuda Agrikutór sira hodi hasa’e sira-nia produsaun, no ajuda Agrikultór sira bele sai espesialista ba sira-nia natar ka to’os rasik.
Iha fatin hanesan Staff Tékniku Jestaun Bee Pedro Vital Borges hateten katak, atividade ne’e mós ho objetivu atu fó informasaun ba agrikultór sira, liuliu kona-ba jestaun bee, kuandu agrikultór sira jere bee la di’ak ba malu bele sai problema.
“Agrikultór ka natar-na’in sira atu hetan bee ho justu ne’ebé mak iha sistema irigasaun boot ne’ebé mak iha Timór laran tomak ne’e, kria ona grupu asosiasaun ida naran Asosiasaun uza wee, grupu ida ne’e mak nia servisu oinsá fahe bee ba agrikultór sira liuhosi oráriu ne’ebé mak sira halo. Karik tuir konsesu sira nian ba iha kanu liman ida to’o tolu, loron seluk ba fali kanu liman tolu to’o neen, ne’e bolu oráriu fahe bee nian,” tenik Pedro.
Agrikultór sira mós antusiazmu hodi rona, no sira mós prontu atu aplika iha sira-nia natar rasik saida mak sira hetan ona iha atividade refere.

Ambrosio Xavier no Ana Fátima hosi Ualili ne’ebé mak daudaun uza prátika agrikola ne’ebé di'ak konsege hetan rezultadu liis-mean fantástiku ne’ebé iha imajén ne’e. Atividade ne'e suporta husi Ministériu Agrikultura no Peskas (MAP) nia estensionista sira no programa TOMAK ho apoiu husi Australia iha Timor-Leste.

Baukau, 04 Novembru 2021: Primeiru-Ministru (PM) Taur Matan Ruak fó sasin katak Bispu Dioseze Baukauk, Dom Basílio do Nascimento, ne’ebé husik ona mundu, nu’udar protagonista ezemplár Igreja Katólika nian ba luta ba libertasaun nasionál.
“Destinu ho istória hili Dom Basílio do Nascimento hanesan protagonista exemplár hosi Igreja Katólika ba luta ba libertasaun nasionál. Matenek no hatene utiliza nia podér hanesan Vigáriu, Administradór Apostóliku, nune’e mós hanesan Bispu Septimúnsia, hodi influensia dalan ba akontesimentu sira, iha períodu ida difísil iha ita-nia história, ne’ebé mosu iha momentu antes Konsulta Populár ne’ebé hala’o referendu ba ukun rasik-an ba ita-nia rain doben Timor Lorosa’e,” Xefe Governu hateten wainhira partisipa iha serimónia haloot Bispu Dioseze Baukau, Saudozu Dom Basílio do Nascimento iha Katedrál Baukau, ohin (04/11), iha Munisípiu Baukau.
Taur dehan tán, “ha’u lembra, dezde ke nia mai Timor-Leste nia nunka lakon halo esforsu atu hasoru Frente Armada, tentativa iha 1994, la konsege, iha 1995 hasoru malu ho Komandante Daitula, lori hosi eis Deputadu Abeto Espírito Santo iha motor ida hodi hasoru malu, hodi ko’alia kona-ba nia kandidatura ba Bispu no mós situasaun Baukau nian”.
Taur konsidera saudozu Dom Basílio do Nascimento reprezenta no simboliza espíritu no vontade timoroan sira nian hodi luta ba buat ne’ebé la loos.
Dom Basílio do Nascimento hakotu-iis iha sábadu (30/10) liubá iha HNGV, Dili, tanba hetan moras atakasaun fuan. Molok ne’e nia hetan avakuasaun hosi Suai, Kovalima, ba HNGV, Dili, hodi halo tratamentu.

Dili, 30 Setembru 2021 – Ministériu Saúde liuhosi Sentru Integradu Jestaun Krize (SIJK) relata tán kazu óbitu Covid-19 ema na’in rua ne’ebé seidauk simu vasina, kompostu hosi feto ida ho idade 40, hela iha Likisá, no mane ida ho idade 63, hela iha RAEOA.
Kazu pozitivu foun iha na’in-43 ne’ebé kompostu hosi na’in-17 simu ona vasina kompletu. Kazu 43 ne’e deteta 13 iha Dili, 20 iha Baukau, no 10 iha munisípiu seluk.
“Hosi kazu detetadu foun ohin, 17 (40%) simu ona vasina kompletu, 4 (9%) simu ona vasina doze dahuluk,” SIJK relata iha komunikadu imprensa ofisiál ne’ebé divulga ohin, no sita Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste Rui Maria de Araújo nia naran.
To’o oras ne’e Timor-Leste rejista ona kazu mate hamutuk na’in-117 ne’ebé 93% seidauk simu vasina kompletu. Pasiente rekuperadu foun iha na’in-56, enkuantu pasiente Covid-19 ne’ebé seidauk rekupera ka pozitivu hela hamutuk na’in-765.

Dili, 30 Setembru 2021: Primeru-Ministru Taur Matan Ruak, kinta (30/09) ne’e, esplika katak razaun hakotu serka sanitária iha munisípiu Dili mak atu ajuda kampaña vasinasaun kontra Covid-19 hodi hakat ba planu nova normalizasaun ne’ebé Governu prepara wainhira taxa vasinasaun iha nível munisípál ka nasionál atinje ona 70 to’o 80%.
Primeru-Ministru dehan katak taxa vasinasaun iha nível nasionál oras ne’e foin atinje kuaze 50%  no Díli de’it mak doze dahuluk atinje kuaze 60%, no doze daruak ne’e ultrapasa 70%.
“Governu kontinua halo esforsu atu sidadaun hotu-hotu iha Timór laran tomak bele tuir vasina, inklui ba labarik no foinsa’e sira ho idade tinan 12-18,” dehan  Taur Matan Ruak hafoin hala’o enkontru semanál ho Prezidente Repúblika Francisco Guterres Lú Olo, iha Palásiu Prezidensiál Nicolau Lobato, Dili.
Kona-ba sidadaun ne’ebé seidauk simu vasina sira-nia movimentasaun, Primeiru-Minisru hateten, fleksibiliza ona, maibé sé iha nesesidade tenke halo teste swap ba sidadaun sira ne’ebé seidauk vasina.
“Dalaruma ita hasai ona serka sanitária rekezitu sira ne’e ita fleksibiliza ona maibé ne’e la signifika labele halo. Iha momentu ida kuandu Ministériu Saúde haree katak iha nesesidade, nia tenke husu ida ne’e (halo teste/swap), liuliu ba sira ne’ebé seidauk vasina. Sira ne’ebé vasina ona ita fó movimentu ilimitadu katak sira ne’ebé vasina kompletu bele movimentu ba mai, kualkér altura no momentu, kuandu haree katak risku ne’e saida, naturalmente restrisaun balu tenke halo fila-fali,” Taur informa.

Dili, 30 Setembru 2021 - Autoridade Nasionál Bee no Saneamentu (sigla portugés, ANAS), I.P, liuhosi Ekipa Diresaun Nasionál ba Saneamentu no Jestaun Rezíduo ne’ebé lidera hosi Diretór Julião de Jesus, halo intervensaun relasiona ho soe bee fo’er ba espasu públiku rezulta hosi atividade fase kareta no hariis fatin iha estasaun mina DESHUN Fuel, Lda., no Mekar Fuel Unipesoal, Lda., no iha uma-kain balu, iha Fatuhada no Bebora, Díli.
Ekipa hasoru malu ho dirijente estasaun mina rua ne’ebé temi iha leten iha Fatuhada hodi husu atu labele soe bee fo’er ba iha fatin públiku.
Ekipa mós rekomenda ba jestór estasaun mina sira atu halo tratamentu ba bee fo’er sira no estasaun mina refere promete sei konstrui fatin ba bee fo’er ne’ebé rezulta hosi sira-nia atividade.
Iha Bebora, ANAS identifika bee fo’er hosi uma-kain balu ne’ebé suli ba espasu públiku, nune’e, ekipa husu atu koordena ho entidade relevante hodi bele solusiona problema refere.
Tuir Dekretu-Lei nú. 33/2008, 27 Agostu, kona-ba Ijiene no Órden Públiku regula iha artigu 4, temi katak halo proibisaun ba hahalok sira hanesan ne’e atu labele fó impaktu ba saúde públiku.

Dili, 01 Outubru – Governu liuhosi Ministériu Finansa (MF) nia Gabinete relata iha divulgasaun ofisiál ida katak projetu instalasaun kabu submariñu fibra ótika (inglés, fiber optic) ne’ebé liga mai Dili hosi Darwin, Austrália, ninia dezeñu enjeñaria iha ona faze finál no Komisaun Nasionál Aprovizionamentu inisia ona konkursu no hahú simu submisaun proposta tékniku no finanseiru to’o iha 11 Outubru 2021.
Governu esplika iha divulgasaun refere katak projetu instalasaun fibra ótika ne’e sei halo servisu rede telefone no internet lalais no baratu liu iha Timor-Leste.
“Projetu ne’e sei permite servisu interligasaun rede telefone no internet ne’ebé lailais liu, baratu liu no seguru liu,” haktuir Gabinete MF nia informasaun divulga ohin (01/10).
Enkuantu finansiamentu ba projetu refere mai hosi Fundu Infraestrutura ho kustu estimativu millaun $42.

Dili, 09 Novembru 2021 – Ministru Edukasaun, Juventude no Desportu (MEJD) realiza serimónia lansamentu impresaun pontu ba ezame nasionál no lokál ba tinan letivu 2021, ohin (09/11) iha salaun imprime, Diresaun Nasionál Impresaun (DNI), Komoro, Dili, hodi prepara ba ezame nasionál ne'ebé sei hala’o iha 13 to’o 15 Dezembru no ezame lokál ne’ebé sei hala’o iha 16 to’o 18 Dezembru, iha tinan ida ne’e.
Enkuantu preparasaun imprime pontu ezame nasionál no lokál ne’e sei remata iha loron 10 Dezembru.
“Husu ba ekipa ne’ebé envolve-an direita iha atividade ida ne’e, tenke iha responsabilidade formál no morál, konsiénsia no sentidu misaun nian, hodi bele realiza ezame nasionál ho susesu,” dehan Ministru Edukasaun, Juventude no Desportu, Armindo Maia, iha lansamentu refere.
Iha serimónia ne’e, Koordenadór Gabinete Avaliasaun no Dezenvolvimentu Kurikulár (GADK), Pedro Ribeiro Gonçalves, relata mós katak, totál finalista bazeia ba manuál ezame nasionál tinan letivu 2021, hamutuk finalista 58.224, kompostu hosi Ensinu Báziku ho totál finalista hamutuk 31.143, Ensinu Sekundáriu Jerál ho totál finalista 22.223, no Ensinu Sekundáriu Tékniku-Vokasional ho 4.858.
“Espera ita hotu bele kontribui ba susesu ezame nasionál nian, la’os de’it ba ekipa ne’ebé servisu iha impresaun maibé tantu dirijente no mós funsionáriu sira,” Koordenadór GADK dehan.

Dili, 06 Outubru 2021 – Carlito Magalhães nu’udar negosiante ida ne'ebé deside halo rasik negósiu hodi buka osan atu sustenta nesesidade loro-loron uma-laran nian tanba nia konsidera katak oras ne’e susar tebes atu hetan kampu traballu ruma iha Timor-Leste no la garante mós hosi Governu.
Dudu karosa tuituir dalan hodi tama-sai bairu sira no akompaña mós ho múzika tebe-tebe, Carlito hateten katak sé nia la halo ida ne’e entaun oinsá mak bele sustenta nesesidade báziku sira.
“Ha’u deside halo negósiu ida ne’e (fa’an modo ho karosa) tanba servisu agora ita haree dezempregu ne’e bara-barak tebes, kampu traballu ba ita timoroan ne’e laiha, barak la hetan servisu. Ne’ebé ha’u foti desizaun ida ne’e ba ha’u-nia an rasik para sustenta moris loro-loron nian, sustenta oan ba eskola, tanba kampu traballu agora buka mós araska teb-tebes. Sé ami la halo negósiu ba an rasik entaun ami-nia moris loro-loron nian ne’e atu garante ba saida sé ami la halo buat ida,” Nia akresenta tán ba jornalista Timor News, ohin (06/10), iha Kampung Baru, Dili.
Maske nune’e, Carlito observa katak vendedór ambulante sira kontinua hasoru susar liuliu iha períodu pandemia Covid-19 tanba halo sira-nia produtu lokál ladún folin no ida ne’e difikulta sira atu sustenta uma-laran.
Tanba ne’e nia husu ba Governu atu halo netik planu efetivu ruma ne’ebé bele loke dalan ba sira-nia produtu lokál sira atu folin.
“Ha’u husu ba Governante sira, haree netik ba oinsá mak ami-nia produtu lokál sira bele folin, no ami bele hetan rendimentu loro-loron ho di’ak […] Ami ba hola tiha iha ne’ebá lori mai ami fa’an fali ema la hola ne’e halo nusá,” nia dehan.

Itália, 22 Marsu 2020 – Jogadór avansadu Arjentinu Paulo Dybala, nu’udár mós meiu-atakante ida hosi klubu Juventus, pozitivu vírus corona. Dybala tuir kedas Daniele Rugani no Blaise Matuidi, ne’ebé pozitivu uluk. La’os nia mesak, Dybala nia namorada Oriana Sabatini mós, liuhosi teste, pozitivu ba Covid-19. Ida ne’e, konforma hosi Dylaba liuhosi konta Instagram. “Olá hotu-hotu, ha’u hakarak informa de’it ba imi katak ami simu rezultadu teste Covid-19. Rezultadu teste ne’e afirma katak Oriana no ha’u pozitivu [corona]”, dehan Dybala. Iha semana kotuk, hafoin deklara Rugani pozitivu, iha informasaun katak Dybala mós pozitivu maibé Juventus rejeita tiha.

Dili, 07 Outubru 2021 – Autoridade Inspesaun no Fiskalizasaun Atividade Ekonómika, Sanitária no Alimentár (AIFAESA) liuhosi ninia Inspetór Jerál,  Ernesto Monteiro, husu ba vendedór sira ne’ebé fa’an na’an fresku katak tenke define ninia presu ka folin hanesan ka ho uniforme iha teritóriu Timor-Leste.
“Atu fa’an iha Komoro ka iha Bekora ka iha Baukau ka Suai, iha ne’ebé de’it, pelu menus imi-nia presu ba na’an sira ne’e tenke hanesan, nune’e ita bele dehan katak kompetisaun iha merkadu ne’ebé di’ak,” Inspetór Jerál ne’e informa ba jornalista Timor News, ohin (07/10), iha ninia knaar-fatin, Matadouru, Dili.
Ernesto dehan katak Estadu la determina presu loloos ba na’an fresku sira tanba Timor-Leste aplika merkadu livre ne’ebé signifika katak presu determina iha merkadu entre ema ne’ebé sosa no ema ne’ebé fa’an.
“Presu ne’e determina hosi merkadu, entre ida ne’ebé sosa no fa’an. Estadu la tau presu justu ba na’an iha ne’ebá. Estadu uza merkadu livre, ho nune’e, loloos ne’e kompeténsia komérsiu ninian. Maibé ita mós utiliza merkadu livre, livre ne’e signifika katak presu ne’e merkadu mak determina, entre ida ne’ebé sosa ho ida ne’ebé fa’an mak determina […]. Tanba ne’e ha’u husu ba sira fa’an na’an sira ne’e pelu menus imi-nia presu sira ne’e tenke uniforme ho kolega sira seluk,” Ernesto esplika.
Nia mós dehan katak vendedór sira iha obrigasaun atu fa’an na’an ne’ebé ho kualidade no kuantidade di’ak ba konsumidór sira.
“Imi iha obrigasaun atu fó duni kualidade ne’ebé di’ak, kuantidade ne’ebé di’ak, ba ita-nia konsumidór sira ne’e, atu nune’e ita-nia konsumidór sira mós bele utiliza ka hán na’an ne’e tuir duni sira-nia kabun,” Ernesto dehan.
Nia ezije tán ba vendedór sira atu mantéin matadouru ka fatin oho animál sira hodi fa’an ne’e ho moos no evita ‘dois’ ne’ebé fó impaktu la di’ak.
Oras ne’e daudauk vendedór balu fa’an na’an fresku ho folin ne’ebé diferente mak hosi $7 to’o $8 resin ba na’an isin sira, no hosi $2.50 to’o $3 resin ba na’an ruin sira.

Dili, 30 Setembru 2021: Primeiru-Ministru (PM) Taur Matan Ruak, iha kinta (30/09) ne’e, asina komprimisu ida atu aselera progresu eliminasaun moras Tuberkuloze (TB) iha Timor-Leste iha tinan 2025.
“Ho asina ohin-loron, ha’u reenfatiza fali ha’u-nia kompromisu ba luta no hapara tuberkuloze iha Timor-Leste,” dehan Taur Matan Ruak iha salaun City-8 Manleuana, Dili.
Ministra Saúde Odete Maria Freitas Belo ne’ebé partisipa mós iha serimónia refere hateten, Governu halo kompromisu refere tanba iha planu estratéjiku ba moras TB nian mak hakarak elimina tiha tipu moras ida ne’e iha tinan lima oin mai.
“Hanesan kompromisu ida ba timoroan sira atu bele luta hasoru moras tuberkuloze tanba iha ita-nia planu estratejia ba TB nian, ita hakarak elimina moras TB ne'e iha tinan 2025 […] atividade lubuk ida mak ita hakarak halo mak atu hakotu moras TB ne'e iha ita-nia rain,” dehan Ministra.
Iha fatin hanesan, reprezentante Organizasaun Mundiál Saude (OMS) iha Timor-Leste, Arvid Mathur komprometidu sei kontinua fó apoiu ba programa nasionál Ministériu Saúde nian liuhosi haforsa no hadi’ak liután resposta nasionál hodi aselera esforsu hapara tuberkuloze.
Timor-Leste nia taxa insidénsia númeru segundu aas liu iha Rejiaun Sudeste Aziátiku no taxa mortalidade estimasaun TB númeru segundu aas liu iha mundu. Mal-nutrisaun no fuma mak kauza prinsipál rua koñesida ba epidemia tuberkuloze.

Díli, 01 Outubru 2021 – Ministru Finansa, Rui Augusto Gomes, reprezenta Governu Timor-Leste ho reprezentante Banku Dezenvolvimentu Aziátiku (sigla inglés, ADB), Sunil Mitra, ohin (01/09) iha Ministériu Finansa, Dili, asina ona akordu empréstimu ho montante millaun $135 ne’ebé sei uza hodi finansia projetu estensaun pista aterajen, konstrusaun tore-kontrolu tráfiku aéreu no reabilitasaun fasilidade sira seluk iha Aeroportu Internasionál Prezidente Nicolau Lobato (AIPNL), Komoro, Dili.
“Melloramentu konetividade aéreu nesesáriu tebes ba dezenvolvimentu turizmu ne’ebé hanesan motór importante ida ba kresimentu ekonómiku. Fasilidade no seguransa Aeroportu ne’ebé di’ak sei fasilita troka sasán, servisu, koñesimentu no idea liuhosi ligasaun ho sidade boot sira iha Aziátiku. Timor-Leste presiza asesu ne’ebé di’ak ba kapitál internasionál, rekursu umanu no investimentu, no mellora konetividade aéreu potensialmente sei fó efeitu transformativu ba iha ekonomia,” Rui Augusto Gomes hateten iha serimónia refere.
Diretór Jerál Departamentu Rejionál Sudeste Aziátiku ADB, Ramesh Subramaniam, hateten katak projetu ida ne’e akontese iha tempu ne’ebé própriu. Pandemia Covid-19 perturba ona konetividade aéreu. Timor-Leste no mundu esperiénsia ona impaktu ekonómiku. Ida ne’e hatudu importánsia atu mellora konetividade aéreu ba rekuperasaun ekonómiku, liuliu iha rejiaun no nasaun sira hanesan Timor-Leste, ne’ebé hetan kresimentu ekonómiku ki’ik tebes iha tinan kotuk no hatudu deklina 90% iha ninia konetivade aéreu.
Nafatin iha ámbitu projetu espansaun no melloramentu AIPNL, Vise-Ministru Negósiu Estranjeiru no Kooperasaun, Julião da Silva no Embaixadór Japaun iha Timor-Leste, Masami Kinefuchi, asina mós Troka Nota Fundu Doasaun kuaze millaun $44. Fundu doasaun ne’e sei uza ba konstrusaun terminál pasajeiru foun no estasaun fornesimentu enerjia dedikadu ba Aeroportu.
Projetu espansaun AIPNL aliña ho Planu Estratéjiku Dezenvolvimentu Nasionál 2011-2030 ne’ebé nia prioridade boot ida mak dezenvolvimentu infraestrutura ho obetivu atu konsolida kresimentu ekonómiku no redús dezigualidade. Tuir planu, projetu ne’e sei ramata iha tinan 2025 nia rohan.

Dili, 30 Setembru 2021 – Polísia Nasionál Timor-Leste (PNTL) la kontrola ona sidadaun sira-nia kartaun vasina hahú ohin (30/9) ba oin tanba medida ba implementasaun Estadu Emerjénsia (EE) ba dala-18 la ko’alia kona-ba ida ne’e.
“Hahú ohin ba oin sidadaun hotu livre halo movimentu iha rai-laran no PNTL la kontrola ona kartaun vasina tanba EE dala-18 la ko’alia kona-ba ida ne’e,” Komandu PNTL informa liuhosi nia divulgasaun ofisiál.
Maske nune’e, Komandante Operasaun Nasionál Superintendente Xefe Pedro Belo informa katak Komandu PNTL sei la retira membru PNTL hotu-hotu hosi postu temporáriu sira iha pontu entrada sira.
“PNTL la retira membru hotu maibé redúz de’it membru balu atu reforsa no kontinua halo sensibilizasaun ba ita-nia komunidade no loja sira tanba EE ba dala-18 rezolusaun Governu ba ezekusaun iha pontu lubuk ida ne’ebé sei bandu ema labele halibur malu iha fatin feira (pameran), programa happy hour no atividade seluk ne’ebé halibur ema barak,” dehan Komandante Belo, iha kinta(30/09) ne’e, iha Kuartél Jerál PNTL, Kaikoli, Dili.
Postu temporáriu hirak ne’ebé PNTL harii mak iha pontu entrada Tasi-Tolu, Balibar, Kasnafar no Metinaru.

Kovalima, 01 Outubru 2021 – Ministru Obras Públika (MOP) Salvador dos Reis Pires hala’o kampaña vasinasaun kontra Covid-19, iha sexta (01/10) ne’e, iha suku Lepo, postu-administrativu Zumalai, munisípiu Kovalima, no esplika ba komunidade sira iha postu-administrativu refere katak informasaun ne’ebé espalla iha públiku katak foinsa’e ne’ebé simu vasina kontra Covid-19 sei la hetan oan no sei moris tinan rua de’it ne’e la loos ka hoax.
“Iha mós informasaun falsu seluk ne'ebé espalla iha públiku katak joven sira ne'ebé vasina sei laiha oan no balu dehan vasina moris tinan rua de'it, ne'e bosok, la loos tanba vasina ida, wainhira Governu ida hakarak uza, hola para fó vasinasaun ba komunidade tenke hetan aprovasaun husi Organizasaun Mundiál Saúde (OMS) nian katak vasina ne'e seguru. Klaru katak depois vasina dalaruma liman hetan moras, isin-manas, malirin, dalaruma diária ne'e nia efeitu husi vasina ne'e maibé ita-nia ekipa saúde sei fó ai-moruk Parasetamol hodi hatùn efeitu hosi vasinasaun ne'e, depois vasina ne'e Governu fó gratuita, la selu buat ida,” dehan Ministru.
Nia hatutan, Governu hanesan aman ka inan ba povu, nune’e, laiha inan-aman ida mak hanoin aat ba nia oan. Governu halo kampaña vasinasaun tanba hadomi no atu salva nia povu.
“Governu ne'e hanesan aman ka inan ba povu tanba ne'e laiha inan-aman ida mak hanoin aat ba nia oan maibé hanoin liu ba oan sira-nia di'ak,” dehan Ministru ne’e.

Dubai, 01 Outubru 2021 – Pavillaun Timor-Leste hetan vizitante 387 iha loron dahuluk abertura Expozisaun Mundiál ka koñesidu ho Expo Dubai 2020, iha sexta (01/10) ne’e, no sira hatudu interese ba produtu Timor-Leste nian, hanesan kafé, vanila, foos Mamramo no produtu turístiku seluk ne’ebé mak ekipa Autoridade Nasionál Expo Dubai Timor-Leste (ANED-TL) lori hodi promove iha Dubai.
Kona-ba tais hosi munisípiu 13, vizitante sira mós sente interesante no sira konsidera nu’udar produtu ida úniku no nakonu ho istória kulturál.
“Hosi konversa balu mak staff Pavillaun halo ho vizitante sira hateten, maioria vizitante barak hosi nasaun médiu oriente la koñese no hatene kona-ba nasaun Timor-Leste no konsidera hanesan parte ida hosi Áfrika, maibé hafoin hetan esplikasaun kona-ba situasaun jeografia no istória luta povu nian inklui rekursu natureza ne’ebé furak, sira hatudu tebes interese atu vizita depois no buka mós oportunidade hodi investe iha Timor-Leste,” ekipa informa liuhosi Ministériu Turizmu, Komérsiu no Indústria (sigla portugés, MTCI) nia divulgasaun.
Expozisaun mundiál ida ne’e partisipa hosi nasaun hamutuk 192 iha mundu inklui Timor-Leste, no sei promove produtu sira durante fulan neen (6) iha Dubai ne’ebé hahú hosi Outubru 2021 to’o Marsu 2022.

Dili, 26 Outubru 2021 – Parlamentu Nasionál liuhosi Sesaun Plenária prezide hosi Prezidente Parlamentu Nasionál Aniceto Guterres Lopes, ne’ebé hala’o ohin (26/10), autoriza Prezidente Repúblika Francisco Guterres Lú Olo hodi deklara renovasaun Estadu Emerjénsia (EE) ba dala-19 ba loron 30 tán, ne’ebé sei vigora hahú hosi 30 Outubru to’o 28 Novembru 2021.
Hosi diskusaun naruk, Deputadu sira autoriza deklarasaun EE liuhosi votasaun ne’ebé rezulta votu à favór 43, kontra 5 no abstensaun 12.
“Pedidu autorizasaun ne’e bazeia ba kazu Covid-19 ho númeru pasiente ne’ebé baixa iha ospitál balu iha estadu grave tanba la simu vasina. Iha semana ikus ne’e, kazu Covid-19 hahú redúz ona maibé sei eziste hela númeru baixa no liga ba partisipasaun vasinasaun ne’ebé sei menus hosi munisípiu balu,” Parlamentu Nasionál esplika iha nia divulgasaun ofisiál ohin.
Tanba ne’e, ho EE Governu iha kbiit natón hodi halo prevensaun di’ak liután liuliu iha pontu entrada sira no aumenta númeru vasinasaun iha teritóriu nasionál.

Manufahi, 04 Outubru 2021 – Governu liuhosi Ministru Administrasaun Estatál (MAE) Miguel Pereira, ohin (04/10), inaugura Uma Kbiit-Laek (UKL) tolu iha aldeia Urufú, suku Holarua, postu-administrativu Same, munisípiu Manufahi.
Iha serimónia inaugurasaun ne’e, MAE hateten, Governu garante direitu moris ema kbiit-laek sira nian iha Timor-Leste, tanba ne’e Governu aloka orsamentu millaun $21.209,169,15 hodi implementa programa UKL, no halo kontrusaun UKL ba benefisiáriu 1.254 iha suku 442 iha Timor-Leste, no kada uma ho kustu orsamentu $14.000,00 to’o $17.000,00.
MAE mós fó parabéns ba autoridade lideransa komunitária no ekipa téknika PNDS iha munisípiu Manufahi, tanba inaugurasaun ba UKL 3 iha suku Holarua ne’e hanesan inagurasaun dahuluk UKL iha Timor leste.
Fatin hanesan, Administradór Munisípiu Manufahi Arantes Isaac Sarmento relata, implementasaun programa PNDS iha Manufahi hetan progresu di’ak no fó duni benefísiu ba populasaun kbi’it-laek sira.
Benifisiária Lepoldina da Silva no Lorença da Costa hosi aldeia Urufú, suku Holarua, agradese ba Governu tanba halo ona uma ba ema kbiit-laek sira ne’ebé durante ne’e hela iha uma ho kondisaun ladún di’ak.

Dili, 05 Outubru 2021 – Ministériu Finansa (MF) informa katak taxa ezekusaun Orsamentu Jerál Estadu (OJE) 2021 to’o iha 30 Setembru 2021 atinje millaun $949.2 ka 47% hosi totál orsamentu billaun $2.1.
MF esplika, “taxa ezekusaun reál ba programa Boa Governasaun no Jestaun Institusionál ne’ebé nia objetivu atu sustenta mákina Estadu, ezekuta ona millaun $314,8 ka 69% hosi orsamentu alokadu millaun $456,7. Enkuantu taxa ezekusaun reál ba kategoria programa esensiál entidade sira nian foin mak ezekuta millaun $634,4 ka 40% hosi orsamentu alokadu billaun $1,5”.
Enkuantu taxa ezekusaun reál tuir klasifikasaun ekonómiku, aas liu mak iha kategoria Transferénsia Públika 74%, tuir kedas ho Saláriu no Vensimentu 65%, Bens no Servisu 35% no Kapitál Menór 14%. Kapital Dezenvolvimentu foin mak ezekuta 11%.
Kona-ba Fundu Espesiál Covid-19 ne’ebé mak kria iha tinan kotuk atu responde ba pandemia, to’o iha 30 Setembru 2021, nia ezekusaun reál atinje ona millaun $108,6 ka 38% hosi totál orsamentu retifikativu alokadu millaun $287,6.

Kovalima, 04 Outubru 2021 – Líder máximu Sekretaria Estadu Formasaun Profisionál no Empregu (SEFOPE) Alarico de Rosário, iha segunda (04/10) ne’e, halo abertura ba formasaun móvel área ospitalidade ne’ebé fasilita hosi sentru formasaun STVJ Komoro ba negosiante hamutuk ema na’in-30 iha suku Suai-Loro, postu-administrativu Suai, munisípiu Kovalima.
“SEFOPE iha setór formasaun ne'ebé konsidera produtivu alem-de konstrusaun sivíl, agrikultura, mina no gás, maibé área otelaria no atendimentu kliente mós sai prioridade ba ita. Tanba ne'e SEFOPE iha programa ida naran formasaun móvel ne'ebé fasilita hosi Diresaun Nasonál Formasaun Profisionál (DNFP), ba alvu hanesan empregadór sira ne'ebé hakarak hasa'e sira-nia rendimentu, hadi'a kualidade atendimentu no mós alarga tán negosiu,” dehan Alarico iha abertura ba formasaun refere iha Suai-Loro.
Nia afirma, SEFOPE observa katak fatin iha Suai-Loro potensiál tebes atu dezenvolve no SEFOPE hanoin katak investe iha suku refere ema sei lori rendimentu maka'as ba família sira ne'ebé hala'o negosiu.
Líder SEFOPE ne'e mós husu ba negosiante sira ne'ebé hetan oportunidade ne'e, atu aproveita ho didi'ak tanba bele ajuda sira atu aprende métodu foun ne'ebé sira sedauk hetan.

Dili, 06 Outubru 2021 – Rezultadu hosi relatóriu investigasaun ida hatudu katak Padre iha Igreja Katólika Franseza halo ona abuzu sexuál ba labarik hamutuk na’in-216.000 ne’ebé maioria halo ba labarik mane.
BBC News haktuir iha tersa (05/10) ne’e, Xefe investigasaun hateten katak kuaze pedófilu ka autór hamutuk 2.900 to’o 3.200 iha Igreja Katólika Franseza mak halo kazu hirak ne’e, no nia akuza Igreja tanba hatudu indiferensa (inglés, not carring about) ne’ebé kruél tebes ba vítima sira.
Relatóriu investigasaun temi katak, maioria hosi vítima 216.000 ne’e mak labarik mane sira ne’ebé barak ho idade tinan entre 10 to’o 13.
Papa Francisco ‘sente moras’ wainhira Nia rona tiha kona-ba rezultadu hosi investigasaun refere, haktuir komunikadu ida hosi Vatikanu.
“(Papa) Ninia hanoin dahuluk mak kona-ba vítima sira, ho profunda tristeza ba kanek no gratidaun ne’ebé sira sente hodi aprezenta,” temi iha komunikadu ne’e.
Fundadór Victims’ Association La Parole Libérée, ho naran François Devaux, hateten katak, ida ne’e nu’udar ‘traisaun ba konfiansa, traisaun ba morál, traisaun ba labarik’.
Investigasaun ka inkéritu ida ne’e enkomenda hosi Igreja Katólika Franseza iha tinan 2018, ho ninia prosesu gasta tempu tinan rua resin, envolve Tribunál, Polísia no Igreja rasin, no komunika mós ho vítima no testemuña sira.
Kazu barak tebes mak ekipa investigadór relata katak tuan liu tiha ona atu prosesa bazeia ba lei franseza.

Lautén, 25 Outubru 2021 – Sekretaria Estadu ba Juventude no Desportu (SEJD) realiza atividade Information and Communication Technology (ICT) Camp ba tinan 2021 iha munisípiu Lautén, no partisipa hosi joven hamutuk na’in-55 hosi munisípiu 12 no RAEOA.
Atividade refere hahú hala’o iha segunda (25/10) ne’e, no hetan abertura direita hosi líder máximu SEJD Abrão Saldanha, ho ninia objetivu mak atu kapasita foinsa’e sira sai kreativu no matenek utiliza teknolojia informasaun no komunikasaun.
“Ita-nia jerasaun ita tenke domina teknolojia para bele kompete ho nasaun seluk. […] Tanba ne’e husu foin sa’e sira aproveita ho didi’ak iha eventu ida ne’e hatudu kreatividade no koñesimentu,” Abrão dehan iha nia diskursu.
Programa ICT Camp ne’e kada tinan SEJD sempre realiza iha munisípiu ne’ebé depende ba parte SEJD hili, no iha tinan ida ne'e hala'o iha Lautén.

Kovalima, 26 Outubru 2021 – Konsellu Kombatente Libertasaun Nasionál (KKLN), ohin (26/10), iha Monumentu Masakre Setembro Negro 1999, Kovalima, realiza serimónia rituál agradesimentu ba Eroi Pátria sira hosi munisípiu 12 no RAEOA ne’ebé sakrifika-an ba Timor-Leste nia independénsia, iha ámbitu lansamentu ofisiál perfurasaun Mina-Matan Feto Kmaus iha Suai Vila.
Lia-na'in iha Suai hamutuk ho reprezentante Veteranus munísipiu 12 no RAEOA lolo liman ba bua-malus hodi hakotu lia-bolu ba Eroi sira ne'ebé mate ba Timor-Leste durante okupasaun atu "mai hamutuk ho lian ida no ibun ida hodi fó matak-malirin atu perfurasaun mina-matan Feto Kmaus bele la’o susesu".
Serimónia rituál ne’e marka prezensa hosi Primeiru-Ministru Taur Matak Ruak, membru Governu balu, no responsável Veteranu hosi munísipiu 12 no RAEOA, nu'udar jestu agradesimentu ba Eroi sira ho objetivu prinsipál mak husu sira-nia tulun hodi haraik matak-malirin atu perfurasaun ba mina-matan ne'e bele la'o ho susesu.

Lautén, 05 Outubru 2021 – Ministru Agrikultura no Peska (MAP) Pedro dos Reis, ho Vise Ministru Komérsiu no Indústria Domingos Lopes Antunes, hamutuk ho Embaixadór Nova Zelándia iha Timor-Leste, Philip Hewitt, iha tersa (05/10) ne’e, inaugura sentru fini ikan Tilapia dahuluk iha munisípiu Lautén ho modalidade Parseria Públiku Privada (PPP) ne’ebé apoia hosi Governu Nova Zelándia, no implementa hosi Organizasaun Non Governamentál (ONG) WorldFish, ne’ebé sai hanesan parte ida hosi projetu Parseria ba Dezenvolvimentu Akikultura iha Timor-Leste, iha aldeia Ipar-Ira, suku Parlamentu, postu-administrativu Lautén.
Iha serimónia ne’e, Vise Ministru Domingos Lopes agradese ba jenerozidade hosi Governu Nova Zelándia ba apoiu sentru fini ikan ne’ebé mak bele rezolve problema kadeia valór iha setór akikultura nian. Nia agradese mós ba WordWish ne’ebé inisia modalidade PPP atu jere sentru fini ikan hodi garante efisiénsia no sustentabilidade. 
Membru Governu ne’e enkoraza inisiativa refere atu kontinua prodúz ikan tilapia hodi responde ba nesesidade merkadu nian no mós bele kontribui ba hadi’a mal-nutrisaun iha rai-laran.
Hafoin ida ne’e, membru Governu na’in rua ne’e ho Embaixadór Nova Zelándia no komitiva halo mós vizita ba fatin Sentru viveiru ikan hodi haree direita oinsá prosesu hakiak ikan nian no sentru nia jestaun.

Kovalima, 27 Outubru 2021 – Governu hamutuk ho entidade Estadu, veteranu no entidade petrolífera sira, halibur malu ohin (27/10) iha Suai-vila, Kovalima, ho objetivu atu hahú lansa perfurasaun mina-matan Feto Kmaus, no ida ne’e foin ba dahuluk Timor-Leste atu fura mina-matan iha rai-maran dezde ukun rasik-an iha 20 Maiu 2002 to’o agora.
“Perfurasaun istóriku mina-matan Fetok Maus ne'e nu'udar orgullu no susesu boot ida ba Timor-Leste iha era ukun rasik-an, tanba foin ba dahuluk hala'o perfurasaun iha rai-maran dezde restaurasaun independénsia 20 Maiu 2002,” parte Governu haktuir.
Perfurasaun mina-matan Feto Kmaus ne'e hala'o hosi kompãnia petrolífera Timor Resources iha parseria ho kompãnia mina estatál Timor GAP-EP, no hetan fiskalizasaun hosi Autoridade Nasionál Petróleu no Minerál (ANPM).
Molok lansa perfurasaun mina-matan ne’e, Primeiru-Ministru Taur Matan Ruak hamutuk ho entidade sira seluk partisipa uluk iha serimónia rituál agradesimentu ba eroi sira hori-kalan (26/10), no realiza mós misa iha igreja Ave Maria hodi husu grasa ba perfurasaun atu la’o ho di’ak.

Dili, 24 Maiu 2022: Ministru Obras Públikas (MOP), Abel Pires da Silva, husu kompañia Catalpa ne’ebé halo dezeñu no dezenvolvimentu ba Sistema Informasaun Integradu no Jestaun Estrada (inglés, Integrated Roads Management Information Systems – IRMIS) hodi halo di’ak liu tán antes entrega ba MOP hodi hatama dadus estrada sira iha teritóriu nasionál nian.
“Husu para hadi’ak di’ak liután, tenke hatama dadus. Se [...] ita gasta osan barak depois dadus la kompletu entrega mai ita de’it, depois ita gasta tan osan millaun ba millaun hodi hadi’ak fila-fali ne’e labele, tenke kompleta tiha mak entrega bai ita”, ministru hateten lia hirak ne’e bainhira akompaña aprezentasaun hosi Estrada Rurál ba Dezenvolvimentu (ERD) kona-ba sistema IRMIS iha salaun enkontru Gabinete MOP, Kaikoli, Dili.
Sistema IRMIS dezeña no dezenvolve hosi kompañia internasionál Catalpa. Sistema refere atu fasilita planu integradu ba orsamentu, kontratu no jestaun bainhira hala’o projetu ida. Dezeñu no dezenvolvimentu sistema IRMIS ne’e finansia hosi Governu Austrália liuhosi Department Foreign Affairs and Trade (DFAT), iha programa apoiu Estrada Rurál ba Dezenvolvimentu (ERD) nian. Aprezentasaun ne’e partisipa mós hosi parte ERD, ILO, inklui tékniku sira hosi gabinete MOP.

Dili, 24 Maiu 2022 - Sekretária Estadu ba Formasaun Profisionál no Empregu, Alarico de Rosário, akompaña hosi embaixadór Austrália ih Timor-Leste, Bill Costelo, halo abertura semináriu kona-ba Timor-Leste Labour Mobility Partnership iha Salaun Maubara Room, Timor Plaza, Dili.
Objetivu hosi semináriu ne'e mak atu halibur hamutuk parsériu xave sira ne'ebé involve iha implementasaun programa PALM (Pacific Australia Labour Mobility) hanesan SEFOPE liuhosi Diresaun Nasionál Empregu Eksteriór (DNEE), Departament Of Foreign Affairs and Trade (DFAT), Pasific Labour Facility (PLF), hodi ko’alia no aseita hamutuk panu prioridade implementasaun programa PALM.
Sekretáriu Estadu iha ninia diskursu hateten katak hakarak kolabora hamutuk ho Embaixadór Austrália nian hodi hare liuliu ba merkadu traballu ne'ebé mak Austrália iha hodi rekruta tán traballadór sira ba servisu iha Austrália iha área agrikultura, ospitalidade nomós konstrusaun nian.
Nune'e, nia husu ba joven sira atu kapasita-an liuhosi formasaun sira ne'ebé mak loke iha Timor laran tomak iha área agrikultura, ospitalidade no konstrusaun hodi bele ba servisu iha Austrália.

Ainaru, 06 Outubru 2021 – Maria feto foinsa’e ida ho idade tinan 17, hosi Maubise Vila, munisípiu Ainaru, ohin (06/10) asume pozisaun nu’udar Komandante Polísia Nasionál Timor-Leste (PNTL) munisípiu Ainaru durante oras balu nia laran iha ámbitu selebrasaun loron internasionál ba Labarik Feto ne’ebé sei monu iha 11 Outubru.
Iha oportunidade refere, Maira ho nia lideransa lidera formatura dadeer iha edifísiu Komandu PNTL Ainaru, enkontru ho ofisiál, serjentu no ajente sira, no mós fó orientasaun servisu fulan Outubru nian ba estrutura tomak.
Iha diskursu, Maria hateten, “husu ba ita hotu atu mantéin nafatin disiplina, no uza arma sira ho kuidadu, tama servisu ho oras no husu mós atu nafatin kuidadu saúde”.
Maria mós orienta no énfaze seguransa di’ak iha munisípiu refere.
“orienta ba Komandante Eskuadra atu informa OPS sira hodi servisu hamutuk ho xefe suku atu nafatin halo aproximasaun ba komunidade hodi partisipa iha vasinasaun segundu doze hodi hasa’e numeru persentanjen iha Munisipiu Ainaru,” Maria orienta.
Plan International Timor-Leste (PITL) konsidera katak kontribuisaun hosi PNTL ba oportunidade ida ne’e boot tebes ba igualdade ba labarik feto no ida ne’e mós sai hanesan esperiénsia di’ak ba labarik feto sira hotu hodi aprende prepara sai líder iha futuru.

Dili, 06 Outubru 2021 – Médiku Jerál Sentru Saúde (SS) Komoro, Dili, Florentina do Rego, relata katak SS Komoro kontinua rejista moras infesaun respiratória barak liu kompara ho moras seluk, no tuir kedas mak moras kulit.
“Moras ne’ebé mak aas liu ne’ebé rejista iha Sentru Saúde Komoro mak moras ISPA (tétun, Infesaun Repiratória) relasaun liu kona-ba infesaun respirasaun nian, segundu mak moras kulit,” Florentina informa, ohin (06/10), iha nia knaar-fatin, Komoro, Dili.
Nia dehan katak tipu moras infesaun respiratória kontinua rejista barak tanba rai-rahun no mós ahi-suar ninia impaktu.
“Moras ne’e iha relasaun liu hosi kondisaun ambientál hanesan rai-rahun ka dalaruma te’in uza ahi sira ne’e entaun nia suar ne’e mak dalaruma halo komunidade sensitivu sira hetan moras ida ne’e,” nia dehan.
Médiku Jerál ne’e mós husu ba komunidade sira ne’ebé hetan sintoma moras repiratória ruma katak dalan di’ak liu mak ba aprezenta-an iha Sentru Saúde sira hodi prevene mós moras seluk liuliu Covid-19 iha tempu pandemia ne’ebé Timor-Leste enfrenta hela.

Dili, 26 Outubru 2021 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór, servisu hamutuk ho HRD hosi Korea Súl, fó ezame eskrita ba foinsa’e timoroan hamutuk na’in-5.492 ne’ebé kompostu hosi mane na’in-4.650 no feto na’in-842, iha loron 26 no 27 Outubru 2021, iha estádiu munisipál Dili, atu selesiona hodi bele tuir kursu lian Korea iha sentru formasaun lian Korea, Bekora, Dili.
Diretór Diresaun Nasionál Empregu Exteriór, Filomeno Soares afirma, SEFOPE ninia tarjetu ba joven 5.492 ne'ebé tuir ezame atu pasa ka selesionadu hodi tama ba kursu lian Korea hamutuk ema na’in-2.500, tanba ne'e nia husu ba sira ne'ebé la pasa iha teste ne'e atu labele lakon vontade, maibé esforsu nafatin hodi hein oportunidade tuir mai, no mós bele ba tuir formasaun iha sentru formasaun sira seluk ne'ebé hanorin lian Korea.
Iha biban ne'e Diretór Filomeno esplika, “iha tinan 2020 SEFOPE labele hala'o atividade hodi prepara ita-nia joven sira atu ba servisu iha Korea Súl tanba mundu enfrenta hela moras surtu Covid-19, maibé iha tinan ida ne'e ita haree moras ida ne'e komesa redúz, nune'e mak ita hahú rekruta fila-fali hodi prepara sira ba kursu lian Korea”.
Nia husu mós ba joven sira atu labele gasta tempu ba hemu tua no festa, maibé presiza hakbesik-an ba sentru formasaun sira hodi buka informasaun nune'e bele foti desizaun ba sira-nia an, tanba nasaun ne'e presiza ema matenek hodi kontribui ba dezenvolvimentu.

Dili, 10 Novembru – Koordenadór Saúde Ba Ema Hotu (SABEH), Andre Belo, informa iha tersa (09/11) ne’e iha Palásiu Prezidensiál, Dili, katak, iha eventu realizasaun konsulta médika iha resintu Palásiu Prezidensiál, SABEH rejista pasiente ho problema fuan no pulmaun ka kardiurespiratóriu aas liu.
Moras seluk ne’ebé rejista mak hanesan tensaun aas, estomagu no moras-kulit.
Hatán ba prosesu tratamentu ba pasiente sira ne’e, Andre Belo hateten, “tratamentu la’o di’ak. Komunidade no staff sira mós kontente tanba doutór sira haree no esplika ho di’ak kona-ba sira-nia moras”.
Atividade konsulta médika ne’e Prezidénsia Repúblika realiza durante loron rua, hahú hosi 08 to’o 09 Novembru 2021, nu’udar parte ida hosi programa ‘Palásiu Aberta’, ne’ebé koopera ho SABEH.

Manufahi, 10 Novembru 2021 – Institutu Politékniku Betanu (IPB) realiza serimónia graduasaun ba daruak ba estudante hamutuk na’in-83, ohin (10/11) iha Betanu, Same, Manufahi.
Prezidente IPB hateten, totál graduadu na’in-83 ne’ebé hetan graduasaun daruak iha IPB tinan ida ne’e kompostu hosi feto na’in-29 no mane na’in-54. Hosi ne’e, ensínu superiór enjeñaria departamentu kontrusaun sivíl graduadu na'in-35 no ensínu superiór agronomia Zeotéknika produsaun animál graduadu na'in-48.
Iha fatin hanesan, Diretora Jerál Ensinu Superiór Siénsia, Maria Filomena Lay Guterres, reprezenta Ministru Ensinu Superiór, Siénsia no Kultura, hateten, nia agradese ba IPB tanba konsege prodúz no gradua rekursu umanu ne'ebé ho kualifikadu, tanba rekursu umanu sai fatór determinante hodi dezenvolve sosiedade no nasaun Timor-Leste.
Graduadu Isaac Agostinho da Cruz agradese ba IPB, inan-aman no familia nia apoiu tomak ne’ebé lori sira konsege finaliza estudu.

Dili, 06 Outubru 2021 – Adjuntu Diretór eskola Nobel da Paz Agustinho Pinto husu ba estudante sira ne’ebé hala’o estudu iha eskola refere atu labele haree ba ninia kondisaun edifísiu sira.
“Labele haree ba kondisaun edifísiu ninian maibé haree ba oportunidade ne’ebé mak ita-boot sira. Maske iha li’ur ne’ebá ema haree kondisaun la di’ak maibé iha laran ne’e profesór sira ema ne’ebé kualifikadu iha área lisensiadu tuir duni méritu ne’ebé mak sira iha […]. Tanba ne’e ha’u hanoin (estudante sira) tenke kontinua aprende, badinas tama eskola, nune’e ba futuru ita-boot sira labele difikulta ita-boot sira-nia an,” dehan Adjuntu Diretór ne’e ba jornalista Timor News, ohin (06/10), iha nia knaar-fatin, Kintal-Boot, Dili.
Nia informa katak eskola Nobel da Paz ninia edifísiu la sufisiente atu jere ba estudante hamutuk na’in-1.587, tanba ne’e fahe hikas ba turnu rua mak dadeer-saan no loro-kraik.
Adjuntu Diretór ne'e hato’o ba Governu katak maske eskola refere privadu maibé estudante sira hotu-hotu timoroan, ne’e duni sé Governu liuliu Ministériu Edukasaun iha hanoin atu halo buat ruma hodi hadi’a eskola nia kualidade, entaun parte eskola prontu koopera.

Lautén, 05 Outubru 2021 – Ernesto Pinto nu’udar pasiente ida ho moras stroke ne’ebé halo nia durante fulan haat (4) ona toba de’it, maibé, ninia moras stroke ne’e hetan kura hafoin nia simu tiha vasina AstraZeneca doze dahuluk iha iha 13 Setembru 2021 liubá.
Iha tersa (05/10) ne’e Ernesto Pinto hetan vizita hosi Sekretáriu Estadu ba Komunikasaun Sosiál (SEKOMS) Merício dos Reis Akara, iha aldeia Aradarat, suku Iliomar 1, postu-administrativu Iliomar, munisípiu Lautén.
Iha vizita ne’e, SEKOMS rona direita informasaun hosi Doutór Leonel Norberto Sarmento Kapela, ne’ebé explika katak, “moras ne'ebé Ernesto Pinto, infrenta mak moras ‘stroke’ durante fulan haat no toba de’it, maibé hafoin simu vasina doze dahuluk iha loron 13 fulan Setembru tinan 2021, sona de’it iha kama leten no depois-de simu vasina hetan rezultadu di'ak nia mesak hadeer la'o mesak”.
Ernesto mós sei simu tán vasina doze daruak ne’ebé sei hala'o iha loron 08 fulan Novembru tinan 2021.
Hafoin vizita hotu, ekipa saúde sira hala'o kedas vasina ba komunidade sira iha suku Iliomar 1, aldeia Iradarat.

Dili, 12 Novembru 2021 – Sobrevivente Masakre 12 Novembru, Tomas Caldeira, husu atu ema ida-idak konta ninia envolvimentu iha Masakre 12 Novembru 1991 ho loloos tanba istória ne’e ba nasaun.
“Masakre ida ne’e ita tenke konta ita-nia istória ho loloos. Ita tenke konta ita-nia istória ho loloos tanba ita konta ita-nia istória la’os katak ba ita-nia an maibé ba nasaun. […] Buat ida Masakre 12 Novembru ne’e ninia istória ne’e naruk. Iha momentu ne’ebá iha grupu oioin, tanba ne’e balu dalaruma deskonfia ba malu, dehan ida ne’ebá la halo, ida ne’e la halo,” Tomas Caldeira informa ba jornalista Timor News, ohin (12/11) iha Santa-Krúz, Dili.
Nia husu ba Estadu atu tau-matan mós ho loloos ba sobrevivente balu ne’ebé oras ne’e seidauk hetan pensaun no balu mós kontinua moris hela ho kondisaun ne’ebé la dignu.

Dili, 06 Outubru 2021 – VIII Governu ne’ebé lidera hosi Primeiru-Ministru Taur Matan Ruak, define ona prioridade nasionál neen ba Orsamentu Jerál Estadu (OJE) 2022 ho montante billaun $1.675.
Komunikadu ofisiál ne’ebé divulga ohin (06/10) hosi parte Governu haktuir, prioridade nasionál neen ba OJE 2022 ne’ebé VIII Governu define ona mak hanesan: dezenvolvimentu kapitál umanu (edukasaun, formasaun profisionál no saúde); abitasaun no inkluzaun sosiál; setór produtivu sira (agrikultura no turizmu), ambiente no konetividade; dezenvolvimentu setór privadu; dezenvolvimentu rurál; no governasaun di’ak.
Enkuantu proposta Lei OJE ba tinan 2022 ho montante billaun $1.675 ne’e aprova ona hosi Konsellu Ministru wainhira hala’o reuniaun ohin iha Palásiu Governu, Dili, hafoin aprezenta tiha hosi Ministru Finansa Rui Gomes.
OJE ba tinan 2022 ho montante billaun $1.675 ne’e kompostu hosi Orsamentu Administrasaun Sentrál, Orsamentu Rejiaun Administrativa Espesiál Oekusi Ambeno (RAEOA) no Orsamentu Seguransa Sosiál nian.

Dili, 08 Outubru 2021 – Xefe suku Bekora Antonio da Silva Soares husu ba Governu atu ezekuta lalais planu sobu ponte Bekusi ne’ebé Primeiru-Ministru (PM) Taur Matan Ruak dehan ona iha fulan Abríl liubá tanba tempu udan mós besik ona.
“Ita-nia maun boot Primeiru-Ministru Taur Matan Ruak nia to’o iha fatin ne’ebá (ponte Bekusi), nia rencana atu prepara atu baku rahun tiha ponte ne’e para bele halo fali ponte ida ne’ebé di’ak liután. Maun Primeiru-Ministru dehan sobu. Atu sobu bele sobu maibé agora tempu udan ona. Sé agora besik udan ona, halo lalais tiha di’ak, maibé terlambat entaun populasaun sira besik ne’e araska ona,” Xefe suku Bekora informa ba jornalista Timor News, ohin (08/10), iha sede suku Bekora, Dili.
Karik Governu la konsege sobu, entaun Xefe suku husu atu Obras Públika orienta eskavatór ba para hela besik iha ponte ne’e hodi ajuda hasai fo’er sira no loke bee dalan wainhira udan boot.
“Sé bele sobu tiha entaun di’ak liu halo foun lalais tiha ba. [...] Sé la sobu entaun ha’u husu ba Obras Públika haruka traktór ba para hela iha ne’ebá para tempu udan ne’e traktór sira ajuda hasai tiha ai sira ne’e,” nia dehan.
Antonio mós konsidera katak ponte Bekusi atuál ne’ebé ho kuartu ka ku’ak neen iha okos ne’e sei kontinua impede ai no fo’er sira ne’ebé mota lori wainhira udan boot no sei nafatin fó impaktu ba komunidade sira ne’ebé hela besik iha área refere wainhira mantéin de’it ponte ne’e.

Dili, 07 Outubru 2021 – Madalena da Costa nu’udar sidadaun timoroan ida ho kondisaun defisiénsia fíziku ne’ebé oras ne’e hala’o hela knaar iha organizasaun Raes Hadomi Timoroan (RHTO), husu ba públiku atu bolu ema ne’ebé ho kondisaun defisiénsia fíziku ho terminolojia loloos.
Nia konsidera katak dala-barak família rasik mak bolu fali ho terminolojia ne’ebé la loos ka la edukativu.
“Ha’u-nia maluk defisiente sira, dala-barak iha públiku ema sempre bolu sira la’os ho terminolojia loloos. Agora ita bele dehan katak terminolojia ne’ebé mak merese uza hodi bolu ema ne’ebé ho kondisaun defisiénsia fíziku ne’e komesa belar ona. Maibé sei iha nafatin balu, piór liu mak iha família uma laran ne’ebé dalaruma sira sempre uza liafuan ida ne’ebé mak la merese atu hodi bolu ema defisiente sira. Sira sempre bolu dehan ‘liman aat’, ‘ain aat’, ‘matan aat’. Maibé atu dehan katak liafuan ida ‘aat’ ne’e refere ba sasán. Ita ema ne’e ida la aat. Sasán aat ita hi’it ba tau iha sampah, ema la aat, tanba ne’e tenke komprende. Ba família sira, haree família ruma iha uma-laran ho kondisaun defisiénsia, labele moe, labele subar, tanba hotu-hotu iha direitu hanesan,” Madalena informa ba jornalista Timor News, ohin (07/10), iha nia knaar-fatin, Taibesi, Dili.
Madalena mós husu ba Governu atu kria kondisaun ne’ebé justu relasiona ho Governu ninia edifísiu hotu-hotu atu bele asesível ba ema ne’ebé ho kondisaun defisiénsia fíziku.
“Uma sira ne’e balu di’ak ona, maibé balu seidauk. Sira ba enkontru iha andár leten no konvida ita ba partisipa maibé difikulta atu asesu iha leten ne’ebá,” nia dehan.

Dili, 08 Outubru 2021 – Prezidente Repúblika (PR) Francisco Guterres Lú Olo, ohin (08/10), fó posse ba Embaixadór Timor-Leste na’in lima ba nasaun lima mak hanesan; ba Reinu Tailándia mak Juvêncio de Jesus Martins: ba Reino Béljika mak Jorge Trindade Neves de Camões: ba Repúblika Indonézia mak Filomeno Aleixo da Cruz: ba Repúblika Mozambike mak Francisco Miranda Branco; no ba Malázia mak Joana Veneranda Amaral.
Iha diskursu, PR hateten katak asaun diplomátika iha rai-li’ur tenke koresponde ho nesesidade interna nasaun ninian.
“Asaun diplomátika, dezenvolve iha país ida-idak, tenke koresponde ho nesesidade interna ita-nia país. País investe iha diplomasia fatia ida razoável hosi Orsamentu Jerál Estadu. No sai óbviu katak ida ne’e ezije autór sira diplomata, fó énfaze ba Embaixadór sira atu kumpri sira-nia misaun,” Prezidente Repúblika hateten iha ninia diskursu, ohin, iha Palásiu Prezidensiál, Dili.
PR fiar katak, ho orientasaun hosi Ministériu Negósiu Estranjeiru, Embaixadór sira sei esplora oportunidade iha nasaun ida-idak hodi fó benefísiu ba Timor-Leste.

Dili, 08 Outubru 2021 – Diretór Nasionál Bombeiru Timor-Leste, Claudio da Silva, husu ba komunidade sira atu labele fó tán osan ba membru Bombeiru sira ne’ebé ba hala’o sira-nia devér hodi serví komunidade.
“Ami-nia servisu la husu atu komunidade selu ami tanba Estadu selu tiha ona ami. Ami prontu ba atu serví de’it, ami kumpri ami-nia misaun. Ami la hanesan instituisaun balu ne’ebé atu ba halo buat ruma komunidade tenke selu. Ami hatene katak ami-nia an ne’e Estadu selu ona fulan-fulan. […] Balu dehan katak ami ba tesi ai karik (komunidade) tenke selu ami, ami ba fornese bee karik (komunidade) tenke selu ami ne’e labele,” dehan Diretór Nasionál Bombeiru Timor-Leste, Claudio da Silva, ba jornalista Timor News, ohin (08/10) iha nia knaar-fatin, Kaikoli, Dili.
Tanba ne’e, nia dehan katak wainhira iha membru Bombeiru ruma mak husu atu komunidade selu sira, entaun tenke informa ba parte Diresaun Bombeiru nian hodi foti medida ruma.
“Sé iha membru ruma mak halo asaun sira hanesan ne’e, halo favór kontaktu mai iha diresaun para ami bele foti medida ruma,” Claudio dehan.

Likisá, 10 Novembru 2021 - Ministra Saúde, Odete Maria Freitas Belo, akompaña hosi Diretora Nasionál Administrasaun, Lojístika no Patrimóniu, Emilia de Jesus, iha kuarta (10/11) ne’e, entrega kareta Ambulánsia multi-funsaun ida ba Sentru Saúde Bazartete, munisípiu Likisá.
"Primeiru ha'u hakarak atu dehan kareta ambulánsia ne'e importante teb-tebes ne'ebé wainhira sasán sira ne'e iha tiha ita tenke utiliza, ita tenke uza," dehan Ministra Saúde ba komunidade sira, iha sede suku Leorema.
Ministra ne’e afirma tán katak, ho númeru populasaun ne’ebé barak iha fatin refere iha direitu atu hetan tán postu saúde ka transporte ruma  bazeia ba totál númeru populasaun ne’ebé oras ne’e hamutuk rihun 16.
"Ita-boot sira ohin iha transporte ida ba ita liuhosi sentru saúde Bazartete ne'ebé mak sei haree ida ne'e i iha mós suku haat ne'ebé mak ohin temi iha ne'e ho nia númeru populasaun wainhira ita soma hamutuk rihun 16. Ita-boot sira iha direitu atu hetan postu saúde ka ita-boot sira iha direitu atu hetan transporte ruma," nia afirma.

Manufahi, 11 Outubru 2021: Xefe aldeia Uma-Luli, Alfredo Prego, informa katak komunidade sira ne’ebé buka moris liuhosi fila-liman no mós funsionáriu sira iha aldeia Uma-Luli, suku Babulu, postu-administrativu Same, tau hamutuk osan hodi halo rasik ponte ida ne’ebé kotu iha aldeia refere.
“Ami halo kuaze atu hotu ona maibé tuir kbiit ami komunidade ninian, ami mak sosa rai-henek, simente, no lalin fatuk, ami hodi halo maibé sei kontinua to’o hotu. Kona-ba orsamentu ne’e ami halo kontribuisaun hosi funsionáriu sira mak halo kontribuisaun, ami husu kontribuisaun hosi funsionáriu no hosi ema sira buka moris ne’e. Ami sei kontinua halo to’o hotu atu kleur ka lalais, no ba komunidade sira ami husu ajuda servisu,” Xefe aldeia Alfredo informa ba jornalista Timor News, ohin (11/10), via telefone.
Nia akresenta katak komunidade sira ho inisiativa hodi halo rasik ponte ne’e tanba sira hakarak asesu ba dalan ho transporte ne’ebé bele ba-mai ho di’ak maibé ponte ne’e monu tiha entaun impede sira-nia viajen hodi hala’o atividade loro-loron.
“Liuhosi ita-boot sira (TimorNews) entaun ami husu hato’o hela ba Governu katak ajuda tau-matan mai ami tanba parte Governu nian balu mai iha ne’e ami fó hatene ona maibé sira la fó atensaun ida. Ho ita-boot sira-nia mídia ne’e ami hakarak husu ajuda mak ne’e, Governu haruka tán besi mai no simente uitoan para ami bele hodi sor tiha ida ne’e halo di’ak to’o hotu lalais,” Xefe aldeia ne'e husu.
Iha ponte rua ne’ebé presiza hadi’a iha aldeia refere, maibé ponte ida seluk fali ne’e Alfredo husu Governu tenke fó apoiu tanba sei gasta orsamentu boot.
“Ida sorin ne’e mai mak ne’e, presiza orsamentu duni tanba ne’e sé karik liuhosi ita-boot sira entaun ita-boot sira bele hatutan hela ba (Governu),” nia dehan.

Dili, 08 Outubru 2021 – Diretór Nasionál (DN) Bombeiru Timor-Leste Claudio da Silva husu ba komunidade sira katak tenke hato’o informasaun kona-ba fatin akontesimentu inséndiu ruma ba parte Bombeiru nian ho loloos no klaru atu nune’e ekipa Bombeiru bele to’o lalais iha fatin akontesimentu hodi halo asaun preventiva sira.
“Dalaruma ita-nia komunidade sira hato’o informasaun mai hateten de’it dehan katak ‘ooooh ahi hán iha Bekora’. Bekora maibé iha uitoan ne’ebé loos, ladún klaru. Tanba ne’e kuandu fó informasaun ruma tenke klaru katak iha Bekora iha dalan ida ne’e ka bairu ida hanesan ne’e, para ita ba. Sé hateten de’it dehan iha Bekora ka iha Komoro, ne’ebé difísil ita atu ba lalais to’o iha fatin ne’e, ne’e ita ba ita sei buka,” DN Bombeiru informa ba komunidade liuhosi mídia Timor News, ohin (09/10), iha nia knaar-fatin Kaikoli, Dili.
Nia akresenta katak sé la konsege informa fatin akontesimentu ruma ho klaru ba parte Bombeiru, entaun hakat de’it ba postu Polísia ne’ebé besik atu Polísia informa hela ba parte Bombeiru.

Dili, 08 Outubru 2021 – Postu Saúde Maloa ne’ebé lokaliza iha munisípiu Dili hasoru difikuldade iha atendimentu tanba fatin kloot nune’e la sufisiente atu fahe ba divizaun barak.
“Difikuldade iha klínika ida ne’e mak fatin. Ita hatene katak atendimentu saúde ne’e iha parte barak hanesan isin-rua, vasinasaun, nutrisaun, farmásia, laboratóriu, emerjénsia, iha ninia divizaun ne’e barak. Maibé tanba ita-nia fatin kloot nune’e ami halo divizaun labele. Rekursu umanu mós ami fahe la to’o. […] Maibé atendimentu ba populasaun la’o nafatin,” Enfermeiru Seniór iha postu saúde refere, Bernardo Amaral do Rosário, informa ba Timor News, ohin (08/10) iha nia knaar-fatin.
Bernardo dehan katak sira-nia parte hato’o ona problema ne’e ba Governu maibé buat hotu-hotu Governu sei tetu didi’ak atu halo tanba ne’e oras ne’e daudauk kontinua ho kondisaun fatin kloot.
“Maibé Governu tenke hadi’a,” nia realsa.
Bernardo mós hato’o mensajen ba populasaun katak tenke mantéin ambiente moos no kuidadu ida-idak nia saúde rasik atu bele moris ho saudável no ijiéniku nafatin.

Dili, 28 Novembru 2020 – Sekretária Estadu ba Igualdade no Inkluzaun (SEII) Maria José de Jesus, hamutuk ho Prezidente Autoridade munisípiu Dili, Gaspar Soares no Autoridade postu-administrativu Ataúru, halo lansamentu ba Website www.ataurotourism.org hodi promove fatin turístiku Ataúru.
Lansamentu ne’e hala’o iha ámbitu komemorasaun Loron Proklamasaun Independénsia Timor-Leste ba dala-45 iha sábadu (28/11) ne’e iha salaun juventude Ataúru, no organiza hosi ATKOMA ne’ebé servisu hamutuk ho USAID’s Tourism for All Project.
SEII iha nia intervensaun hateten, ho lansamentu refere, hakarak atu website ne’e kontinua atualiza no asegura informasaun ho di’ak hodi maluk ne’ebé iha hanoin atu vizita Ataúru bele hatene fatin destinasaun ho loloos, no komunidade sira bele hetan benefísiu hosi atividade turístika iha Ataúru.
Prezidente Autoridade Dili mós hateten, Ataúru iha poténsia turizmu ne’ebé boot tebes maibé, sidadaun hotu-hotu tenke esforsa atu oinsá bele transforma poténsia ne’e hodi lori rendimentu ba komunidade Ataúru.

Dili, 28 Outubru 2021 – Eiz Komandante En Xefe FALINTIL Kay Rala Xanana Gusmão hakerek karta kondolénsia ba Max Stahl nia espoza Ingrid Bucens no família sira hodi hateten katak Max Stahl nu’udar inspirasaun ida ba Xanana durante momentu difísil balu iha Timor-Leste nia luta ba independénsia.
“Ha’u mós sei sente falta tebes ho Max (nia prezensa) ne’ebé ha’u admira tebes no ne’ebé sai hanesan inspirasaun ida mai ha’u durante tempu difísil tebes balu iha ami-nia luta,” Xanana dehan iha karta ne’ebé Timor News asesu ohin (28/10).
Iha parte dahuluk hosi karta ne’e, Xanana hateten katak Max Stahl nu’udar jornalista korajozu ida ne’ebé expóz injustisa no konta istória sira ne’ebé mundu presiza rona. Xanana konsidera katak Max ninia kontribuisaun sira liuliu ariska nia-an hodi halo filmajen ba opresaun no brutalidade iha masakre Santa-Krúz no filmajen seluk tán muda Timor-Leste nia destinu.
“Ha’u hatene ida ne’e nu’udar momentu difísil tebes ba ita-boot no família no ha’u hato’o ha’u-nia kondolénsia kle’an,” Xanana hakerek iha parte ikus hosi karta ne’e.
Christopher Wenner koñesidu ho naran Max Stahl, moris iha 06 Dezembru 1954 no hakotu-iis ohin tuku 04:30 iha Brisbane, Austrália, tanba moras komplikadu.

Dili, 11 Outubru 2021 – Xefe suku Vatuvou, postu-administrativu Maubara, munisípiu Likisá, Gabriela Periera da Costa Jerónimo, hato’o mensajen hodi enkoraja  feto sira iha Timor-Leste katak feto la’os atu servisu de’it iha dapur maibé bele sai mós líder ida no foti desizaun.
“Ha’u-nia mensajen ba feto maluk sira katak labele ta’uk no labele grogi, ita bele mós prepara ita-nia an atu sai lideransa, la’os mane de’it mak bele foti desizaun, ita feto mós bele foti desizaun. Labele hanoin de’it katak feto ne’e nia servisu mak iha dapur de’it, maibé feto mós bele sai lideransa,” Gabriela hato’o mensajen ida ne’e, tuir Sekretaria Estadu ba Igualdade no Inkluzaun (SEII) divulga ohin (11/10).
Gabriela iha oan na’in-7 ne’ebé kompostu hosi feto na’in-6 no mane na’in-1, no nia mós asume knaar nu’udar Xefe suku Vatuvou ne’ebé eleitu ona ba períodu 2016-2023. Iha tinan 2009 nia asume knaar hanesan Koordenadora Rejistu Asuntu Veteranu durante fulan ualu.
Nível Edukasaun ikus ne’ebé Gabriela hasai mak iha Eskola Sekundária Jerál Públika Likisa ne’ebé remata iha tinan 1995.Ho perfíl ida ne’e, SEII espera katak públiku bele hatene feto no mane hamutuk mak bele lori prosesu dezenvolvimentu iha família, aldeia, suku, no to’o ba nível nasionál.

Ermera, 26 Outubru 2021 – Komunidade hosi aldeia Assi, suku Haupu, postu-administrativu Letefoho, Ermera, husu ba parte Governu atu estandariza produtu maek nia folin hodi bele fó benefísiu boot ba sira atu sustenta nesesidade loro-loron.
“Uluk ami seidauk hatene ema sosa, ami hakiak para halo rai metan, buras no halakon du’ut de’it. Maibé agora ami hatene ona katak, maek mós iha folin iha merkadu nasionál no internasionál. […] Agora presu maek nian tún liu la tuir standard, ne’ebé husu ba Governu hasa’e folin maek,” Adelino Maia ba jornalista Timor News, ohin (26/10), via whatsapp.
Adelino hateten katak, komunidade sira iha suku Haupu oras ne’e kontinua kuda maek, no sira fa’an ba kompañia balu ne’ebé sosa ho folin mak sentavu 50 ka $0.50 kada kilógrama.

Dili, 28 Outubru 2021 – Ekipa konjuntu ba boa governasaun ne’ebé kompostu hosi Komisaun Anti Korupasaun (KAK), Diresaun Nasionál Transporte Terestre (DNTT), Diresaun Jerál Patrimóniu Estadu, no Polísia Nasionál Timor-Leste (PNTL), sei hala’o fiskalizasaun no kontrolu ba viatura Estadu nian ne’ebé movimenta iha tempu feriadu ba selebrasaun loron Finadu ne’ebé monu iha 02 Novembru.
“Sesaun konvokatóriu ida atu halo press release kona-ba implementasaun programa ida kona-ba ekipa fiskalizasaun konjunta ba iha kontrolu movimentu viatura estadu, ne’ebé tuir padraun PPO estabelese tiha ona, fó mandatu ba ekipa ida ne’e hodi halo koordenasaun ba iha ámbitu loron feriadu, fin semana no fora hosi períodu normál oras servisu ninian. Servisu ne’ebé ekipa fiskalizadór halo mai ho baze dekretu lei nú. 8/2003, define kona-ba utilizasaun viatura Estadu. Viatura Estadu uza ba iha finalidade servisu nian iha oras servisu, karik iha fin semana, loron boot atu halo movimentu presiza iha karta autorizasaun ida atu halo movimentu ho di’ak. Segundu, haree mós ba períodu normál utilizasaun viatura Estadu ninian, hosi oras 7:00 too 19:00. Ba sira ne’ebé la kumpri, signifika nia la tuir kumprimentu no bele hetan sansaun ruma,” Diretór Diresaun Jerál Jestaun Patrimóniu Estadu, Januário da Gama, informa ohin (28/10) liuhosi konferénsia imprensa ne’ebé ekipa konjunta hala’o iha edifísiu Patrimóniu Estadu, Balide, Dili.
Fiskalizasaun konjunta ne’e sei halo hahú hosi 30 Outubru to’o 30 Novembru 2021, iha teritóriu tomak, no sei hetan observasaun hosi Komisaun Funsaun Públika.

Manufahi, 25 Outubru 2021 – Governu liuhosi Ministru Obras Públika (MOP) Salvador dos Reis Pires, akompaña hosi Prezidente Eletrisidade Timor-Leste (EDTL), E.P, Paulo da Silva, iha segunda (25/10) ne’e, lansa fatuk dahuluk ba projetu eletrifikasaun hodi hahú dada eletrisidade ba iha suku Mindelo no Aitemua, postu-administrativu Turiskai, munisípiu Manufahi, ne’ebé sei hala’o hosi kompañia Aitemalau Tarotu Unip., Lda, ho kompañia Delta Mola, Unip., Lda, durante fulan 5, no sei gasta orsamentu hamutuk $533.281.07.
Iha okaziaun ne’e, Ministru Salvador husu ba komunidade tomak liuliu veteranu sira, inan-aman no joven sira hodi kontribui ba projetu dada eletrisidade ba komunidade iha suku rua ne’e, nune’e projetu ne’e bele finaliza tuir tempu ne’ebé determina ona iha kontratu.
“Mai ita hamutuk ajuda kontribui ba programa ida-ne’e, projetu ida-ne’e hotu lalais ho kualidade para bele fasilita ita-boot sira-nia atividade loron-loron ba moris di’ak. […] sé lakohi kontribui ita mak sofre ba dezenvolvimentu atu tama mai iha ita-nia suku. Iha fatin-fatin ha’u sempre dehan kuandu Governu halo ona dezenvolvimentu mak balu halo impedimentu di’ak liu ita prioritiza suku seluk. […] Dala ida-tan parabéns,” Ministru apela ba komunidade sira iha Turiskai.

Ainaru, 10 Outubru 2021 – Komunidade sira kria grupu ida ne’ebé kompostu hosi ema na’in-15 hodi kuda ai-kameli ne’ebé to’o agora hamutuk éktare 15 ona, iha aldeia Goulau, suku Leo-Lima, postu-administrativu Hatu-Udu, munisípiu Ainaru.
Alexandrinho da Costa nu’udar membru ida hosi grupu refere, informa katak, sira kuda ai-kameli ne’e dezde iha tinan 2006 tanba rona informasaun hosi Eiz Ministru Agrikultura Estanislau Aleixo ne’ebé dehan iha momentu ne’ebá katak tenke haburas rikusoin ai-kameli iha Timor-Leste.
“Ami ne’ebé kuda Ai-kameli ne’e fahe kada grupu, grupu ida (kompostu hosi) ema na’in-15. […] Ami kuda hahú hosi tinan 2006. Ami kuda éktare 15. […] Ai-kameli sira ne’e boot hotu ona. Iha momentu ne’ebá ami kuda balu mak susesu no balu nian la susesu tanba rai nia kualidade,” dehan Alexandrinho ba jornalista Timor News, ohin (10/10), via telefone.
Nia husu atu Governu apoia rede ba sira-nia grupu hodi halo lutu hale’u ai-kameli ne’ebé sira kuda tanba durante ne’e lutu laiha.
“Estadu mós la apoiu, parseiru ruma mós la apoiu. […] Ami rekomenda ba Governu sé bele karik Governu fó apoiu ba ami-nia grupu fó rede ruma para ami bele halo lutu hodi taka ai-kameli sira ne’e no fó mós ho osan ruma hodi sosa ai para bele harii atu prega rede,” Alexandrinho dehan.

Ermera, 11 Outubru 2021: Primeiru-Ministru (PM) Taur Matan Ruak haktuir ba populasaun sira iha postu-administrativu Letefoho, munisípiu Ermera, iha segunda (11/10) ne’e, kona-ba mensajen hosi Reprezentante Vatikanu nian iha Timor-Leste, ne’ebé husu ba nia atu enkoraja populasaun sira hodi simu vasina nu’udar pré-kondisaun atu prepara-an ba Papa Francisco nia vizita mai Timor-Leste iha nia viajen papál ba Ázia no Pasífiku iha inísiu tinan 2022 ne’ebé ajenadu ona hosi Vatikanu.
“Ita-boot sira rona, Reprezentante Papa nian iha ita-nia rain, ami na’in rua ko’alia nia dehan hanesan ne’e: Sr. Primeiru-Ministru ita boot bele hateten ba sidadaun sira tanba ha’u hatene Timor maioria Katóliku, sé hakarak Papa mai entaun tenke vasina, tanba Papa kuandu mai vizita, ita tenke vasinadu hotu ona, seguru ona mak nia mai,” haktuir Xefe Governu iha Letefoho.
Foin daudauk Reprezentante Vatikanu iha reuniaun ida ho Xefe Governu hodi haktuir inisiativa Papa Francisco nian atu vizita Timor-Leste iha tinan oin, maibé Papa husu atu sarani timoroan sira tenke simu ona vasina, atu labele iha risku wainhira halibur malu lubun boot hodi simu nia prezensa iha Timor-Leste.

Dili, 27 Outubru 2021 – Relasiona ho loron finadu ne’ebé sei selebra iha 02 Novembru no loron ne’e mós besik daudauk ona, nune’e, Diresaun Nasionál Transporte no Tereste (DNTT) hasai karta ida hodi aviza ba kondutór transporte públiku sira atu tula pasajeiru labele liu kapasidade kareta nian atu nune’e bele evita asidente iha estrada públiku.
“Fó hatene ba kondutór ka kareta-na’in transporte públiku hanesan bus, mikrolete ho angguna ne’ebé hala’o sirkulasaun hodi tula pasajeiru iha teritóriu Timor laran tomak katak, labele tula pasajeiru liu kapasidade kareta nian, no tenke tula pasajeiru tuir lisensa ne’ebé Diresaun Nasionál no Diresaun Munisípiu sira fó sai,” DNTT akresenta iha karta ofisiál asina hosi parte DNTT no Polísia Nasionál Timor-Leste (PNTL), ne’ebé Timor News asesu ohin (27/10).
Parte DNTT hateten katak, wainhira tula pasajeiru la tuir lisensa tarjetu ne’ebé fó sai entaun PNTL sei fó sansaun tuir lei no regulamentu ne’ebé iha.

Bobonaru, 09 Novembru 2021- Ministériu Obras Públikas (MOP) liuhosi Eletrisidade Timor-Leste (EDTL) E.P., ohin (09/11), lansa ona projetu eletrifikasaun ba komunidade aldeia Haelesu no Nunudoi, suku Atabae, postu-administrativu Atabae, munisípiu Bobonaru.
Iha ámbitu lansamentu ne’e, Ministru Obras Públikas, Salvador dos Reis Pires hateten, nia espera katak programa refere laiha impedimentu ruma iha terenu.
“Ohin ha’u hamutuk ho Prezidente EDTL ho ekipa, reprezentante autoridade munisípiu, autoridade lokál no komunidade sira lansa projetu iha suku Atabae Lama, hosi aldeia Haelesu ba Nunudoi, ne’e ba faze ida primeiru, Haelesu ba Fatubesi no pur volta 7.8KM, ne’e sei fó benefísiu ba kliente hamutuk 160, espera katak ho programa ida ne’e laiha impedimentu ruma, laiha dezafiu ruma iha terenu, nune’e iha tempu badak komunidade bele asesu eletrisidade,” Salvador Pires informa ba jornalista sira iha suku Atabae Lama, hafoin lansa tiha projetu ne’e.
Iha fatin hanesan, kompañia implementadór sira promete sei finaliza projetu ne’e iha fulan Janeiru tinan oin hodi fornese eletrisidade ba komunidade.
“Ami promete katak iha Janeiru nia laran ami sei entrega eletrisidade ba komunidade para bele utiliza, sasán sira, ai-riin kompletu ona, hein lori fiu mai terenu,” Diretór Kompañia Mota Loes Unip. Lda, Norberto Pires hateten.

Dili, 10 Novembru 2021: Primeiru Sekretáriu ba Asuntu Internu Austrália, Wanda Sendzimir, afirma katak, ninia parte sei apoia Polísia Nasionál Timor-Leste no Migrasaun hodi hala’o investigasaun kle’an no kombate krime tráfiku sira liuhosi inisia ho proativu prosesu judisiál, kondena no kastiga trafikante sira bazeia ba lei ne’ebé vigór.
Wanda Sendzimir afirma asuntu ne’e, ohin (10/11), wainhira hasoru malu ho Vise Ministru Interiór (MI) Antonio Armindo, iha Vila-Verde, Dili.
“Ami sente orgullu tebes hodi fó asisténsia ba Governu Timor-Leste liuliu servisu hamutuk hodi proteje vítima hosi krime tráfiku umanu ne’ebé organiza hosi ema ka grupu ida hodi esplora ema seluk nia moris,” Reprezentante Governu Austrália ne’e akresenta.
Iha fatin hanesan, Vise MI Antonio Armindo hateten, tráfiku umanu sai mós preokupasun ba parseria internasionál sira, tanba ne’e Governu esforsa hodi hahú kria grupu traballu haree ba asuntu tráfiku umanu.
“Ita rekoñese katak presiza tebes rekursu finanseiru hodi fó formasaun ba membru sira kona-ba lei tráfiku no identifikasaun ba vítima, tan neʼe, Governu ho inisiativa halo parseria ho Governu Austrália hamutuk ho parseiru internasionál sira atu bele fó treinamentu ba ofisiál PNTL, Protesaun Sivíl no Migrasaun sira,” Vise MI dehan.

Dili, 30 Maiu 2022- Enfermeiru jerál, Rafael Barreto, hateten ba jornalista Timor News nian katak, kondisaun Postu Saúde Suku Dare nian ne’ebé mak komesa aat ona fó impaktu ba pesoál saúde sira ne’ebé mak servisu iha ne’ebá inklui pasiente sira ne’ebé mak mai halo tratamentu iha postu saúde refere.  
“Postu Saúde nia haris fatin komesa aat ba dadaun, didin lolon sira komesa nakfera ona, plafón sira dodok hotu ona, ne’e fó impaktu ba pesoál saude no fó mós impaktu ba ema moras sira ne’ebé mai halo tratamentu, tanba manu-fu’ik mak sa’e ba tolun iha plafon leten ne’e foer hira mak la tun mai iha ne’e, ne’e fó impaktu ba ema moras no aumenta moras tán”.
Rafael hatutan katak problema sira ne’e hato’o ona ba iha parte kompetente, maibé to’o agora seidauk iha nia resposta.
Tuir Rafael, kada loron pasiente ne’ebé mai halo tratamentu iha Postu Saúde refere iha 20 ba leten no moras ne’ebe rezista a’as liu mak ispa, moras kulit no diarea.
Total pesoál saúde ne’e mak servisu iha Postu Saúde refere hamutuk na’in hitu kompostu hosi doutora ida, parteira ida, pesoál saúde públika ida, farmasista ida, enfermeiru ida no empregada limpeza nian ida.

Dili, 11 Novembru 2021 – Diretór Eskola Sekundária Nicolau Lobato Tasi-Tolu, Marcos Soares Pacheco, informa katak livru ba matéria sira iha eskola refere oras ne’e menus tebes tanba Ministériu Edukasaun fahe to’o de’it iha tinan 2012, no tinan barak ona la distribui.
“Preokupasaun ne’ebé ami hasoru durante ne’e mak livru. Livru ne’ebé ami fahe ba estudante ne’e dezde ami simu iha 2012 to’o agora. […] Agora livru ba matéria balu mai ami laiha teb-tebes ona. Ne’e la’os eskola ida ne’e de’it maibé eskola balu mós iha difikuldade ne’ebé hanesan, livru menus, tanba fahe komesa hosi 2012 to’o agora tinan hira kedas ona ami la hetan ona livru ne’ebé hosi Ministériu Edukasaun,” Diretór ne’e relata ba jornalista Timor News, ohin (11/11) iha nia knaar-fatin, Tasi-Tolu, Dili.
Aléin hosi ne’e, Diretór Marcos mós hateten katak sira iha estudante barak tebes nune’e sala aula la sufisiente, maibé parte Fundasaun planeia ona atu konstrui tán sala aula iha tinan oin.
Diretór ne’e husu ba estudante sira atu estuda no prepara-an ho didi’ak tanba ezame pasajen klase no ezame nasionál besik ona.

Dili, 11 Novembru 2021 – Ekipa Fiskalizasaun Konjunta (EFK) ba monitorizasaun viatura Estadu nian, liuhosi Pontu Fokál Komisaun Anti Korupsaun (KAK) Euclides Madeira, hato’o agradesimentu ba públiku tanba kontribui ona iha servisu monitorizasaun movimentu viatura Estadu iha loron Finadu foin lalais ne’e liuhosi hasai foto inklui halo vídiu ba viatura Estadu sira-nia movimentu no manda ba parte EFK.
“Ami hakarak hato’o obrigadu wa’in ba públiku tanba durante loron Finadu, públiku mós tulun EFK hodi deskobre movimentasaun viatura estadu durante loron Finadu liuhosi hasai fotografia, halo vídiu no haruka mai iha EFK nia númeru WA sira. Ho ida ne’e mak ami mós akumula hotu rezultadu hosi públiku haruka mai iha EFK, ho hakraik-an EFK hakarak agradese ba públiku no mós ba mídia sira,” Madeia informa, ohin (11/11), liuhosi konferénsia imprensa ne’ebé hala’o iha Vila-Verde, Dili.
Nia relata katak durante loron Finadu liubá, EFK deskobre kareta Estadu hamutuk 10 mak halo movimentu. Hosi 10 ne’e, kareta 5 hetan autorizasaun hosi ninia superiór ierárkiku no kareta 5 seluk sei prosesa tuir lei tanba la hetan autorizasaun.

Dili,  30 Maiu 2022 – Estela da Rosa, nu’udar vendedór aifunan ida iha Dare, senti orgullu ho ezisténsia fatin turístiku Laletek Nanis Domin tanba bele hasa’e di’ak liu tán sira-nia rendimentu kada loron kompara ho tempu sira liu bá bainhira fatin refere seidauk dezenvolve. Estela hato’o lia hirak ne’e ba jornalista Timor News iha ninia hela fatin Dare, Dili. 
“Uluk fatin ida ne’ebá (Laletek Nanis Domin) seidauk mosu, entaun ami-nia sasan ema ladun hola. Ami só lori ba [...] estrada públiku maka ema foin bele hola. Maibé kuandu fatin ida Laletek Nanis Domin ne’e mosu ona, ema mós komesa mai hasai foto, mai pasiar, entaun  ami-nia aifunan oan sira ne’e mós komesa folin no kada loron sira bele hola vazu rua ou bele to’o haat. Ami-nia rendimentu kada loron 10 ou 20 dólar ba leten kuandu ema mai vizita fatin ne’e barak [...]”, dehan Estela ba Timor News.
Estela hatutah tán katak benefísiu ne’ebé sira hetan hosi Laletek Nanis Domin responde duni ba ninia nesesidade uma laran no mós bele uza hodi selu oan sira-nia eskola.
Iha fatin hanesan negosiante fa’an kioske, Serafina Liu Abi, mós hatutan tán katak sira sente kontente ho prezensa fatin refere tanba bele aumenta sira nia rendimentu kada loron no fó solusaun ba sira-nia nesesidade uma laran.

Dili, 11 Novembru 2021 – Ministru Obras Públika (MOP) Salvador dos Reis Pires, no Embaixador no Embaixadór Austrália iha Timor-Leste, Peter Roberts, akompaña hosi Prezidente Bee Timor-Leste Empreza Públika (BTL., E.P), Carlos Peloi dos Reis, asina akordu subsidiáriu millaun 4$ dólar Austrália hosi Governu Austrália, hodi hadi’a sistema kanalizasaun bee-moos ne’ebé hetan estragus hosi kalamidade ne’ebé akontese iha 04 Abril liubá.
“Sistema bee rua ne’ebé hetan sofre maka’as mak bee-moos tohu meta, ida fali tán mak Lakoto Mutudare, entaun osan millaun $4 dólar Austrália ne’e BTL uza atu halo reparasaun,” MOP informa ba jornalista sira hafoin asina akordu subsidiáriu ne’e ohin (11/11) iha Novu Turizmu, Dili.
Enkuantu Embaixadór Peter Roberts afirma katak programa ne’e ho objetivu atu responde ba nesesidade urjente no emediata fó kontinuasaun ba sistema bee-moos iha Dili, no programa ida ne’e sei inklui servisu emerjénsia hanesan hadi’a lalais liña distribuisaun ne’ebé aat no instalasaun ba fonte bee atu nune’e uma-kain sira bele asesu ba bee-moos lalais, rekoperasaun iha tempu médiu nian, hamoos no dezenvolve liña distribuisaun foun hodi satan tempu udan tuir mai ne’e no rekuperasaun iha tempu naruk nian mak apoia BTL hodi dezenvolve planu transmisaun bee iha tempu naruk nian ba tinan 50 tuir mai ne’ebé iha estudu.
Prezidente BTL, Carlos Peloi, informa katak sistema kanalizasaun bee-moos hetan estragus iha kalamidade 04 Abril liubá ne’e difisil tebes no lori tempu barak mak bele hadi’a hodi normaliza fornesimentu bee-moos ba komunidade.

Dili, 12 Novembru 2021 – Prezidente Repúblika (PR) Francisco Guterres Lú Olo apela ba joven sira iha Timor-Leste atu buka valoriza-an liután liuhosi estudu no koñesimentu hodi sai profisionál, efisiente no efetivu, nune’e bele intervéin di’ak liután programa rekuperasaun ekonómika.
PR hato’o asuntu ne’e ohin (12/11) wainhira halo diskursu iha selebrasaun loron nasionál juventude no Masakre 12 Novembru, iha Santa-Krúz, Dili.
“Juventude Loriku Aswa’in, molok ramata lia-menon ba loron ohin, Prezidente Repúblika apela ba joven ida-idak atu buka valoriza-an liután, liuhosi estudu no koñesimentu, atu sai profisionál efisiente no efetivu, no nune’e, bele intervéin di’ak liután iha programa rekuperasaun ekonómika atu hasa’e moris di’ak ba povu tomak. Ha’u fiar katak espíritu 12 Novembru sei fó naroman nafatin ba ita-nia Timor-Leste livre no independente,” PR dehan.
PR mós hateten, sobrevivente Masakre 12 Novembru sira bele sai mestre ba jerasaun foun ohin-loron no aban-bainrua oinsá hadomi povu no pátria, ho espíritu 12 Novembru.

Dili, 15 Novembru 2021 - Ministru Interiór (MI) Taur Matan Ruak akompaña hosi Vise MI, Antonio Armindo no mós Ministru Prezidénsia Konsellu Ministru, Fidelis Manuel Leite Magalhães, iha segunda (15/11) ne’e, hahú diskute kona-ba papél MI nian hodi luta kontra tráfiku umanu iha Timor-Leste, ne’ebé servisu hamutuk ho Organizasaun Nasoens Unidas (ONU) liuhosi  Organizasaun Internasional Migrasaun (sigla inglés, IOM) no mós parseria hosi Governu Austrália.
“Diskusaun ohin ne’e nia objetivu mak atu haree oinsá komponente no departamentu sira iha Governu nian bele aumenta sira-nia esforsu hodi bele hetan rezultadu ne'ebé máximu aléin hosi ida ne’e mós atu iha aproximasaun ida hanaran ‘whole government’ katak Governu tomak bele halo esforsu ida di'ak liu iha luta kontra tráfiku umanu. Entaun ohin ne’e fokus liu ba iha kanál Ministeriu Interiór nian, ita-nia Primeiru-Ministru mós hanesan Ministru Interiór ho nia Vise,” informa Fidelis Magalhães, hafoin remata enkontru refere iha rezidénsia ofisiál Primeiru-Minitru nian iha Faról, Dili.
Governante ne’e afirma, krime organizadu kontinua movimentu iha eskala nasionál no mós internasionál tanba ne’e presiza atensaun sériu hosi instituisaun Governu hotu-hotu.
“Ita boot sira hatene katak tráfiku umanu ne’e krime globál, krime internasionál ne'ebé mak tenke hetan atensaun no esforsu boot liu hosi nasaun sira hotu iha mundu. Timor-Leste mós rekoñese katak ida ne’e hanesan dezafiu boot ida mai ita-nia rai tanba ne’e ameasa não konvensionál ne'ebé maka sai dezafiu ba nasaun barak. Ne’e mós iha ligasaun ho krime organizadu no mós atan ka eskravidaun Governu nian,” Fidelis subliña.

Dili, 16 Novembru 2021 – Vítima hosi inundasaun ne’ebé akontese iha 04 Abríl liubá hamutuk uma-kain 14 ho totál ema na’in-80 resin oras ne’e kontinua okupa sala aula haat iha eskola pré-sekundária Akanunu, Hera, munisípiu Dili, tanba seidauk iha solusaun konkretu hosi parte Governu ba sira.
Reprezentante vítima inundasaun, Paulo Fraga, informa ba jornalista Timor News ohin (16/11) iha Hera katak, sira hela iha fatin refere fulan lima resin ona no sira hasoru difikuldade barak tebes, maibé Governu nunka iha solusaun loloos ba sira.
“To’o agora Governu nunka mais hanoin atu haree, ami-nia oan ki’ik oan sira ne’e nia hán-hemu ka labarik nia presiza sira ne’e nunka mais Governu mai haree, husik hela ami de’it iha ne’e. […] dalaruma labarik sira moras mós ami araska,” Paulo Fraga dehan.
Vítima feto ida ne’ebé lakohi temi nia naran hateten, Governu laiha sentimentu ba vítima sira-nia kondisaun.
“Ami husu Governu, ami husu mak fatin ne’ebé seguru ba ami,” nia dehan.

Dili, 17 Novembru 2021 – Traballadór servisu saneamentu husu ba komunidade sira atu fakar fo’er ho loloos iha fatin soe fo’er ka lixeiru ne’ebé Governu estabelese ona atu nune’e animál labele dada tún-sa’e fo’er sira, transporte nia movimentu mós labele dada fo’er ba estrada laran, no kontinua mantéin ambiente saudável.
“Ita labele halo ambiente fo’er selae nasaun seluk bele hateten ita, ne’ebé ha’u sempre aviza beibeik, kuandu fakar fo’er (iha lixeiru) ne’e labele fakar mai to’o estrada. Imi fakar to’o estrada laran entaun kareta halai ba-mai fo’er bele namkari hotu, sai ba li’ur hotu. Ne’ebé labele soe fo’er arbiru, labele fakar arbiru, tenke fakar iha fatin ne’ebé ema hadi’a ba ita,” traballadór servisu saneamentu, Manuel da Costa de Jesus informa ba jornalista Timor News, ohin (17/11) iha Vila-Verde, Dili.
Nia dehan katak dala-barak komunidade sira nunka halo ida ne’e no fó hanoin mós la rona, tanba ne’e presiza Governu tenke eduka komunidade sira atu hatene estima ambiente.

Bobonaru, 17 Novembru 2021 – Komandante Unidade Patrullamentu Fronteira (UPF), Superintendente Euclides Belo, deklara katak UPF halo patrullamentu rutina, iha kuarta (17/11) ne’e, no konsege  identifika atividade komérsiu ilegál iha área fronteira Indonézia no Timor-Leste, no prende sasán ilegál  sira.
“Loos duni hori-sehik Komandante UPF Postu Alto Lebos, Primeiru Sarjentu Adelino Maumali, hamutuk ho membru na’in-3 hala'o patrullamentu la'o ain ba área Mapelai suku Lebos, konsege identifika atividade tranzasaun ilegál no prende sasán ilegál sira,” dehan Komandante Euclides Belo, iha kuartél UPF, Nuu-Badak Batugade, Bobonaru.
Sasán ilegál hirak ne’e mak hanesan sigaru marka surya 12  pakote 373, tabaku sek marka pohon sagu kaixa 10, tabaku sek marka matahari kaixa 1, fugetis shoot 8 pakote 10, no shoot 5 pakote 20.
Atu transporta objetu ilegál hirak ne’e ba postu UPF, Euclides hateten katak, nia membru hetan apoiu hosi FALINTIL Forsa Defeza Timor-Leste (F-FDTL) hodi lalin objetu sira ne'e ba postu UPF ho distánsia ne'ebé dook no daudauk ne’e entrega ona sasán hirak ne’e ba komandu PNTL munisípiu Bobonaru hodi halo prosesu investigasaun.

Oekusi, 17 Novembru 2021- Prezidente Autoridade (PA) Rejiaun Administrativu Espesiál Oekusi Ambenu (RAEOA), Arsénio Paixão Bano, akompaña hosi ekipa no tékniku sira, iha kuarta (17/11) ne’e, lansa fatuk dahuluk ba projetu dada eletrisidade ba iha bairu 5 iha suku Usitakeno no Usitasae, Sub-rejionál Oe-silo, Oekusi.
Projetu refere sei benefísia komunidade bairu Tua Penu, Oenoah, Oel Nitas no Katu’i iha suku Usitakeno no bairu Nakome iha suku Usitasae ne’ebé ho totál uma-kain 167 no populasaun 570.
Iha lansamentu refere PA RAEOA hateten katak, sira sente kontente tanba fatin refere sai ona hosi nakukun ba naroman tanba fatin Oel Nitas no Katu’i, Nakome sai fatin importante ba RAEOA, nune’e autoridade lakohi bairu tolu ne’e sei iha nakukun laran.
Iha fatin hanesan, xefe suku Usitaqueno iha ninia intervensaun hateten katak, sira sente kontente ho prezensa ba PA RAEOA hamutuk ho membru autoridade sira tanba bele vizita sira-nia fatin izoladu ne’ebé dezde tempu okupasaun Portugés no Indonézia to’o ukun-an tinan barak ona maibé seidauk asesu ba eletrisidade.
Projetu refere konstrui hosi kompañia Am-Lichoe Unipessoál. Lda., ho traballadór 17 no durasaun servisu fulan 4.

Baukau, 26 Novembru 2021 - Prezidente Parlamentu Nasionál (PPN), Aniceto Guterres Lopes, iha sexta-feira (26/11) ne’e, inaugura Eskola Ensinu Báziku Filiál (EBF) Darasula, Gariuai, munisípiu Baukau.
Iha serimónia ne'e PPN hateten katak, Programa Nasionál Dezenvolvimentu Suku (PNDS) nu'udar dalan ida atu halo dezenvolvimentu hosi área rurál hodi liga ba dezenvolvimentu urbanu.
Aléin hosi ne’e, xefe suku Gariuai, Arlindo Belo Freitas husu ba Governu atu aloka osan barak liután ba PNDS atu nune'e komunidade rasik mak jere sira-nia osan.
Eskola refere konstrui no reabilita hosi PNDS ne'ebé tutela ba Ministériu Administrasaun Estatál (MAE) ho totál montante $51.960,50 no implementa hosi ekipa tékniku PNDS no komunidade iha área refere, dezde 18 Dezembru 2020 to'o 18 Abríl 2021.
Enkuantu eskola refere ho medida metru 21×9, ho totál estudante na'in-191 inklui manorin na’in-6.

Baukau, 22 Novembru 2021 – Ministru Turizmu, Komérsiu no Indústria (sigla portugés, MTCI) José Lucas do Carmo, akompaña hosi Vise Ministra Turizmu Komunitáriu no Kulturál, Inácia Teixeira, halo lansamentu ba primeira pedra ba dezenvolvimentu sítiu turístiku, ohin (22/11) iha aldeia Waniuma, suku Caibada, postu-administrativu Baukau Vila.
Iha biban ne’e, MTCI informa katak, lansamentu Primeira Pedra ba sítiu turístiku ne’e atu hodi dezenvolve di’ak liután Turizmu, tanba Turizmu nu'udar setór ne’ebé produtivu no alternativu ida hodi fó rendimentu ba Estadu atu sustenta dezenvolvimentu nasionál.
“Komunidade Kaibada mak sai autór ba Turizmu Komunitáriu, Komunidade tenke iha responsabilidade, partisipasaun, no koordenasaun di’ak hodi garante sustentabilidade ba programa ne’e iha futuru,” MTCI informa iha lansamentu ne’e.
Xefe suku Kaibada José Soares hateten katak, serimónia iha aldeia Waiuma ne’e nu'udar modelu dezenvolvimentu iha área Turizmu ba aldeia no suku seluk tán iha munisípiu Baukau, tanba programa ne’e importante tebes espesialmente ba komunidade Kaibada.
Xefe suku mós husu atu komunidade sira bele koopera hamutuk hodi dezenvolve fatin ne’e sai di’ak ba futuru.

Dili, 22 Novembru 2021 – Governu Timor-Leste asina akordu subvensaun millaun $5 hosi Ajénsia Kooperasaun Internasionál Korea (sigla inglés, KOICA) hodi uza atu suporta Governu nia esforsu sira atu dezenvolve Sistema arkivu dijitál iha Centro Nacional Chega! (CNC), dezenvolve kualidade istória no edukasaun harii dame, haforsa kapasidade no servisu parseria ba rekonsiliasaun konflitu no harii dame.
“Daudaun ne’e Governu inisia ona instalasaun kabu submariñu liga Darwin mai Díli, Dijitalizasaun Chega! sei iha potensialidade atu realiza mandatu morál ba ita-nia nasaun no demostra kompromisu boot ba dame no rekonsiliasaun, respeitu ba direitu umanu no dignidade umanu, la’ós de’it iha rai-laran maibé mós iha rejiaun no globál,” Ministru Finansa Rui Agusto Gomes informa, hafoin asina tiha akordu ne’e, haktuir Ministériu Finansa nia divulgasaun ohin (22/11).
Enkuantu Embaixadór Korea iha Timor-Leste, Jeong Ho Kim hateten, “Koreia no Timor-Leste, ita iha esperiénsia istóriku ne’ebé hanesan hosi tempu okupasaun ba independénsia iha ita-nia tempu modernu. Atu rekupera estragus no kanek sira kauza hosi tempu konflitu, Ita presiza atu hanoin no aprende hosi istória violasaun direitu umanu no justisa”.

Dili, 10 Dezembru 2020 – Xefe Sentru Saúde Kumoro, Emilia Ayati de Sousa, informa ohin (10/12) iha nia knaar-fatin katak, kazu moras ne’ebé Sentru Saúde refere rejista barak liu hahú hosi fulan Janeiru to’o Novembru tinan 2020 mak Infesaun Respiratóriu, ho totál númeru hamutuk 59.771. Emilia Ayati haktuir katak moras Infesaun Respiratóriu nia kauza maka’as liu mak hosi mudansa klimátika. “Kauza maka’as liu hosi ida ne’e (Infesaun Respiratóriu) mak klima tanba ida ne’e dalaruma malirin depois udan ho ambiente ne’ebé mak la moos no rai-rahun. [...] Ema ho idade 15 to’o 45 mak afeita maka’as liu”, Emilia Ayati salienta. Xefe Sentru Saúde Kumoro ne’e haktuir tán katak, hafoin Infesaun Respiratóriu, tuir kedas mak Moras Kulit ho númeru kazu 14.594 no Diareia ho númeru kazu 10.248 ne’ebé mak rejistadu iha tinan ida ne’e iha Sentru Saúde refere.

Dili, 23 Novembru 2021 – Kordenadór Jestór Merkadu Manleuana Julio Barros Caldas informa kata, hariis-fatin públiku iha merkadu Manleuana kondisaun la di’ak, odamatan aat, fo’er, fasilidade iha laran estragus, no fó impaktu negativu ba saúde.
“Hariis fatin odamatan laiha nia kondisaun ladi’ak tanba luan hela, balu aat duni, balu nia fatin atu soe bee nene monu hotu, aat no dodok hotu,” Julio informa ba jornalista Timor News, ohin (23/11) iha nia knaar-fatin, Manleuana, Dili.
Nia akresenta, sira levanta ona ba parte relevante hanesan Autoridade Munisipiu Dili no liuliu Governu maibé to’o ohin loron seidauk iha resposta.
“Pedidu ami hato’o ona ba Governu maibé até agora seidauk responde, liuliu ba hariis-fatin,” Julio esklarese.
Julio afirma, ho kondisaun hariis-fatin públiku aat hotu hanesan ne’e, negosiante no kompradores sira barak mak husu ajudu ba jestór merkadu atu uza hariis-fatin iha edifísiu merkadu Manleuana nian tanba nesesidade obriga.
Aléin hosi ne’e, Júlio mós hato’o problema seluk tán mak fatin soe fo’er ka lixeiru ne’ebé la sufisiente iha merkadu Manleuana. Tanba ne’e, nia husu parte Governu atu haree hadi’a problema hirak ne’e.

Oekusi, 24 Novembru 2021 – Arsebispu Metropolitana Dili, Dom Virgilio do Carmo da Silva, SDB, iha kuarta (24/11) ne’e, ofisialmente lansa fatuk dahuluk harii Igreja foun parókia Sagrado Coração de Jesus Oe-Silo, Oekusi, ne’ebé konstrui tanba hetan inisiativa no kontribuisaun  sarani no kongregasaun Sosiedade Verbu Divinu (SVD) Rejiaun Timor-Leste nian.
Iha lansamentu refere Dom Virgilio hateten katak, sarani parókia Oe-Silo nesesita tebes kondisaun ne’ebé sufisiente atu halo orasaun, tanba Igreja Oe-Silo aat ona. Tanba ne’e mak autoridade igreja iha ona hanoin atu harii foun.
Bispu Dioseze Dili ne’e salienta tán katak, Governu kada tinan sempre aloka orsamentu ba instituisaun Igreja tuir konkordata ne’ebé iha, ho ida ne’e mak Igreja planeia hodi fó prioridade ba nesesidade ne’ebé importante liu, tanba Igreja sai oportunidade atu halibur ema hotu iha domin, tanba ne’e tenke kria kondisaun ne'ebé di’ak.
Inisitiva ba konstrusaun Igreja refere hosi sarani no hetan fundu orsamentu hosi  kontribuisaun sarani sira nian no foti hosi kofre parókia Oe-Silo nian, inklui kongregasaun SVD Rejiaun Timor-Leste.

Dili, 26 Novembru 2021 – Komandante Jerál Polísia Nasionál Timor-Leste (PNTL), Komisáriu Faustino da Costa, apela ba joven sira atu estuda hodi sai ema matenek, la’os buka baku malu hodi kria instabilidade.
Nia hato’o apelu ne’e ohin (25/11) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili, hodi relata katak situasaun atuál iha Timor-Leste la’o di’ak maske iha konflitu balu entre joven sira iha Baukau no Dili.
“Husu ba inan-aman sira haree oan sira, kuidadu oan sira. […] Alin joven sira, tempu ba ita-boot sira atu estuda. Estuda para buka matenek, la’os estuda para buka baku malu,” Faustino apela.
Komandante Jerál PNTL ne’e hateten katak PNTL sei kontinua halo atuasaun ba joven sira-nia asaun ne’ebé hirak ne’ebé la kontribui ba páz no estabilidade atu nune'e labele akontese beibeik.

Dili, 25 Novembru 2021 – Komandante Jerál Polísia Nasionál Timor-Leste (PNTL), Komisáriu Faustino da Costa, hateten katak hahú hosi 01 to’o 24 Novembru 2021 UPF kaptura ona ema hamutuk na’in-32 ne’ebé halo  negósiu no tranzasaun ilegál ba sasán sira inklui fugetes iha fronteira entre Timor-Leste no Indonézia.
Nia hateten, sasán sira iha negósiu no tranzasaun ilegál ne’e maioria nesesidade bázika no agora ida domina liu mak fugetes ne’ebé iha relasaun ho festa Natál.
“Timoroan barak ke gosta nafatin hala’o atividade ilegál iha ne’ebá (área fronteira). […] Orientasaun ba Unidade Patrullamentu Fronteira (UPF), unidade destakadu no mós Komandu munisípiu, atu evita sasán hirak ne’e. Orientasaun ne’ebé Komandu (PNTL) fó mak sira tenke atua labele husik situasaun sira ne’e sai hanesan ne’e,” Komisáriu Faustino da Costa informa, ohin (25/11) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili.
Nune’e, Komandante Jerál PNTL ne’e husu ba sidadaun hirak ne’ebé hakarak hala’o atividade negósiu atu  tenke tuir dalan sira legál.

Dili, 26 Novembru 2021 – Sekretaria Estadu ba Formasaun Profisionál no Empregu (SEFOPE), liuhosi Diresaun Nasionál Empregu Esteriór, ohin (26/11), haruka tán ona traballadór timoroan hamutuk na’in-21 ba servisu iha Korea Súl iha área peska.
Iha entrevista, Diretór Diresaun Nasionál Empregu Esteriór Filomeno Soares hateten, “ohin Governu Timor-Leste liuhosi Sekretaria Estadu ba Formasaun Profisionál no Empregu marka tán istória ida, hodi haruka traballadór timoroan na’in-21 ba servisu iha Korea Súl, ba dala tolu iha tempu (pandemia) Covid-19”.
Diretór ne’e esplika, ohin traballadór aranka hosi Timor-Lerste ho aviaun Air Timor, sei tún (transit) iha Kuala Lumpur, Malázia, no iha 27 Novembru 2021 mak tama iha Korea Súl, no sei halo kuarentena durante loron sanulu tuir kritéria ne’ebé Governu Korea Súl fó.
Diretór ne’e mós hato’o ninia mensajen ba traballadór sira katak, kuidadu nafatin saúde, servisu labele sees hosi sistema, nune’e hetan osan fila mai bele dezenvolve ekonomia família no nasaun nian.

Dili, 06 Dezembru 2021 –  Membru Polísia Nasionál Timor-Leste (PNTL) na’in-150, iha segunda (06/12) ne’e, finaliza ona formasaun iha Sentru Formasaun Polísia (Sigla Portugés CFP), kona-ba kapasitasaun Lei, no preparasaun ba asegura kampaña no eleisaun prezidensiál ne’ebé sei realiza iha tinan 2022.
Programa formasaun ba membru hirak ne’e, finansia hosi Fundu Dezenvolvimentu Kapitál Umanu (FDCH) no Institutu Nasionál Administrasaun Públiku (INAP) ba membru PNTL sira hosi postu Inspetur, Sarjentu no ajente sira hosi munisípiu Lekisa na’in-50, Manufahi 50 no Manatutu 50.
“Ita halo ona formasaun ba membru PNTL sira hosi Munisipiu 3 ho totál ema hamutuk 150 ho objetivu hodi hadi'a kualidade no kapasita membru PNTL ne'ebé iha postu inspetór, sarjentu no ajente polísia sira ho kompeténsia jestaun operasionál polísia liuliu lei sira ne’ebé liga ba PNTL nia servisu no tane aas valór direitu umanu inklui preparasaun atu responde ba atuasaun membru PNTL tuir prosedur lei no regulamentu durante prosesu eleisaun prezidensiál no mós eleisaun parlamentár ne'ebé sei hala’o iha tinan oin mai,” Komandante CFP, superintendente xefe polísia Arquimino Ramos informa iha SFP Comoro.
Arquimino Ramos realsa tan katak, membru PNTL hotu iha misaun espesífiku ida mak atu defende legalidade demokrátiku hodi asegura no garante seguransa ba sidadaun tomak tuir kondisaun ne’ebé estabelese ona iha Konstituisaun RDTL, tanba ne’e mak ho formasaun hirak ne’e bele aumenta kapasidade ajente no pesoál sira atu bele entende ho di'ak kona-ba misaun PNTL nian.

Baukau, 01 Juñu 2022 , xefe suku Uai-Oli, Avelino dos Santos, informa ba jornalista Timor News katak iha tinan 2021, uma kain tolu mak hetan uluk ona uma kbiit laek (UKL) hosi Governu. Uma tolu refere harii ona iha aldeia Acawata, Suku Uai-Oli, Postu Administrativu Venilale no Munisípiu Baukau. Iha tinan 2022, iha tiha ona planu no verifikasa hotu ona atu harii tán uma tolu iha aldeia tolu, mak hanesan aldeia Uatu-Missa, Uai-ae, no Lulibau.
"Komunidade sira ne'ebé mak merese duni atu hetan uma kbiit laek ne'e iha ninia kritériu tolu, hare kona-bá kondisaun uma, kondisaun sosiál no ekonomia, [...] estatu rai [...], no tama ona terseira idade," dehan Avelino.
Avelino mós husu  ba komunidade sira uma ne'ebé mak simu ona UKL atu kuidadu no labele transfere fali ba ema seluk.

Vikeke, 22 Novembru 2021 – Centro Nacional Chega! (CNC) hamutuk ho Asosiasaun Vítima 1974-1999, no autoridade lokál, família vítima inklui komunidade no estudante sira, komemora loron Masakre Gara-Ulu ne’ebé akontese iha suku Afaloikai, postu-administrativu Uatukarbau, munisípiu Vikeke, iha 22 Novembru 1978, liuhosi realiza semináriu ho tema ‘Armoniza Memória Pasadu Hodi Harii Hikas Dame Rohan Laek’.
Masakre ne’e akontese tanba militár Indonézia Batallaun 502 oho timoroan sira hamutuk na’in-13, na’in-6 hosi postu-administrativu Baguia, Lavatere no na’in-7 hosi postu-administrativu Uatukarbau, Afaloikai. Hafoin oho tiha, militár Indonézia lori sira na’in-13 ne’e ba soe tama ba Bee debu nia laran.
Iha komemorasaun ne’e, CNC liuhosi Divizaun Edukasaun no Formasaun (DEF) hala’o mós atividade Chega! Tour hodi lori estudante sira ba vizita fatin akontesimentu masakre Gara-Ulu no esplika ba estudante sira kona-ba lala’ok akontesimentu hodi sira bele hatene.
Iha vizita ne’e, familia vitima sira hamonu mata-ween tanba lakon familia ne’ebé sira hadomi tanba defende liafuan ukun rasik-an.

Baukau, 26 Novembru 2021 – Prezidente Repúblika Francisco Guterres Lú Olo husu ba parte Governu atu tenke tau-matan no neon-na’in nafatin relasiona ho dadus veteranu ne’ebé ohin loron deteta falsu barak.
“Governu mak tau-matan ba asuntu veteranu nian, tenke neon-na’in nafatin, ha’u rona dala-barak veteranu sira falsu barak la halimar. Balu dúun fali ba veteranu nia maluk sira ai-laran mak fó fali veteranu falsu ba, buat sira ne’e hotu kuidadu lei iha ona, keta halo ita (veteranu) mós sala hotu fali,” Prezidente Repúblika hateten, ohin (26/11), wainhira hala’o sorumutuk ho veteranu no kombatente sira iha Sentru Konvensaun iha munisípiu Baukau, hodi rona preokupasaun no sujestaun ba asuntu ne’ebé mak sira hasoru.
Prezidente Repúblika mós husu ba órgaun ne’ebé mak tau-matan ba asuntu veteranu atu fó protesaun ba luta-na’in sira.
“Presiza orgaun kompetente ne’ebé mak tau-matan ba veteranu sira tenke fó protesaun ba veteranu sira-nia direitu, hanesan direitu ba tratamentu saúde, direitu ba uma, direitu ba veteranu nia oan sira-nia edukasaun, tenke hetan bolsu estudu hosi ensinu báziku to’o universidade,” Prezidente Repúblika hateten.

Dili, 25 Novembru 2021 – Diretór eskola ensinu sekundária Herois da Pátria, Bekora, Dili, José  Dias Guterres informa, estudante terseiru anu hamutuk na'in-95 preparadu ona atu tuir ezame nasionál tinan ida ne’e.
“Eskola ne’e preparadu, matrix mai hotu tiha ona, atu halo revizaun pelu menus semana ida tan,” hateten Diretór José ba jornalista Timor News, ohin (25/11), iha Bekora, Dili.
José relata, relasiona ho data fixu hosi Ministériu Edukasaun, Juventude no Desportu (MEJD) nian kona-ba ezame nasionál ne’ebé sei realiza iha loron 13 Dezembru ne’e, hosi parte eskola ensinu sekundária Herois da Patria, profesór sira sei fó treinamentu antes ba estudante sira kona-ba lala'ok ezame nasionál nian atu nune’e estudante sira bele tuir ezame ho susesu.
Diretór ne'e mós hato'o mensajen katak, estudante finalista sira tenke estuda no iha data ezame nian sira (estudante) tenke marka prezensa atu nune’e pasa iha ezame bele hetan diploma.
“Estudante sira ne’e ami fó hatene tiha ona para mai tuir ezame para bele hetan diploma, se ó (estudante) lakohi mai tuir ezame diploma laiha, no tenke tuir mós matrix ne’ebé profesór sira fó ho tan rezumu ne’ebé edukasaun haruka mai,”  José esklarese.
Totál estudante ensinu sekundária Herois da Pátria hamutuk na'in 200, profesór permanente 1, kontratadu 9 no voluntária na'in-9.

Dili, 06 Dezembru 2021 – Governu liuhosi Sekretariadu Tékniku Fundu Covid-19, Ministériu Finansa (MF), realiza ona pagamentu suplementu remuneratóriu liña frente ba pesoál Guarda Prizionál 205 ho montante orsamentu $282,675.
“Pagamentu ne’e kobre períodu fulan Abril to’o fulan Agostu 2021,” MF relata liuhosi ninia komunikadu ofisiál ohin (06/12).
Pagamentu ne’ebé halo hodi kobre fulan Abril to’o Agostu 2021 ba Guarda Prizionál 205 ne’e ho ninia detallu mak hanesan, Guarda Prizionál Bekora 131 ho montante $185.640,Guarda Prizionál Gleno 35 ho montante $53.745, Guarda Prizionál Suai 39 ho montante $43.290.

Dili, 27 Novembru 2021 – Prezidente Repúblika Francisco Guterres Lú Olo apela ba ukun-na’in no povu tomak atu halo reflesaun kle’an tebes kona-ba saida mak Timor-Leste halo tiha ona no saida mak seidauk, liuliu besik tinan 20 ona Timor-Leste restaura ninia independénsia.
“Ita presiza halo reflesaun, hosi tinan 2002 ita halo restaurasaun independénsia to’o mai agora, ita la’o dalan naruk ona, tinan ruanulu. Tinan haat tán atu kompleta tinan 24 hanesan uluk ita halo funu hasoru invazór sira. Tinan 20 ona, ita halo reflesaun séria liu no posível. Ho seriedade ida ke profundu liu atu hatene oinsá mak bele enfrenta tán dezafiu sira iha tempu oin. Dezafiu oioin no barak tebetebes,” Prezidente Repúblika hateten, ohin (17/11) iha munisípiu Baukau, wainhira halo diálogu ho veteranu sira.
Prezidente Repúblika hateten katak hafoin ukun rasik-an, Timor-Leste harii Estadu atu fó dignidade ba sira ne’ebé moris. 
“Harii Estadu tuir Konstituisaun no Lei sira ita iha. Parlamentu Nasionál, Governu, Tribunál, Prezidente Repúblika nu’udar órgaun Estadu keta-ketak, maibé órgaun soberania hotu-hotu iha interdependénsia ba malu hodi servisu ba Estadu ida nia di’ak no povu ida ne’e bele hetan moris di’ak liután,” Prezidente Repúblika dehan.

Dili, 01 Juñu 2022 - Negosiante ambulante Ximenes, ne’ebé hanesan mós estudante, hateten ba Jornalista Timor News nian katak Rotunda Nicolau Lobato ne’e risku no la seguru ba fa’an sasan, maibé nesesidade obriga ne’ebé tenke uza duni ba buka osan hodi augenta ba selu mikrolete, fotokopia, impresaun no mós ba nesedade lorloron nian sira seluk.
“Ami hatene fatin ne’e risku liu no ladun seguru mai ami, dalaruma halo engarafamentu, [...] parte governu (guarda) sira sempre mai duni tanba fatin ne’e laos merkadu, maibé hakarak ka lakohi, ami tenki fa’an iha fatin ne’e hodi buka netik osan ba ami-nia moris,” Ximenes esplika ba jornalista Timor News iha bazar Rotunda Nicolau Lobato (31/05).
Ximenes husu ba Governu atu aranja fatin di’ak ruma ba negosiante sira iha fatin refere tanba ema sira ne’ebé mak fa’an iha ne’ebá la’os de’it husi Kampung Baru maibé mós mai hosi fatin seluk. 
Iha parte seluk Júlio Soares hateten katak nu’udar komunidade ida nia sente triste no la seguru bainhira la’o ka dalaruma uza transporte tama iha parte lorokraik iha fatin refere ne'ebé sempre mosu engarafamentu, tanba vendedór sira la fó espasu ba komunidade sira atu la’o ka la’o liu dalan. Tuir Júlio, vendedór sira ne’e tuir lolos ba fa’an iha Manleu no Taibesi, fatin ne’ebé Governu prepara tiha ona ba sira.

Dili, 29 Novembru 2021 – Vicente Mouzinho de Deus loro-loron hakbesik-an ba fatin públiku hodi tane liman ba ema atu bele hetan osan balu hodi sosa ai-hán iha sira-nia uma-laran, tanba ho kondisaun defisiénsia fíziku ne’ebé la permite atu nia buka servisu hanesan ema ho kondisaun normál sira.
Atividade tane liman loro-loron ne’e Vicente halo durante tinan 6 ona, maibé nia hateten katak parte Governu seidauk iha asaun ruma atu suporta nia moris.
“Tinan 6 ona. […] Ha’u túr iha ne’e husu, ema hanoin mak fó osan. Osan ne’e ba hola fali foos, modo, mina ita lori hán. […] Governu ne’e husu ba husu mós laiha, husu sira dehan ba hein. Ita hein ba hein to’o agora laiha,” Vicente dehan ba Timor News, ohin (29/11), iha Kolmera, Dili.
Ho ida ne’e, iha fatin hanesan, estudante universitáriu Maria da Costa, hato’o ninia perspetiva katak, Governu ko’alia mak barak de’it kona-ba dignifika defisiente sira-nia kondisaun moris maibé asaun konkretu menus tebes.
“Sira (líder) ko’alia mak barak, ho kareta la’o tún-sa’e hetan hela ema sira (defisiente) hanesan ne’e, dalaruma la preokupa liu. Iha área rurál sira ne’ebá defisiente barak maibé Governu la hanoin dehan ba buka tuir to’ok ba para oinsá apoia ka hadi’a sira-nia moris iha foho ne’ebá. Sira nian mak ko’alia, fahe informasaun, ko’alia, ko’alia barabarak, ida ne’e de’it. Asaun menus,” nia dehan.

Dili, 29 Novembru 2021 – Vise Ministru Interiór  (MI),  António Armindo, iha segunda (29/11) ne’e, hateten katak, Governu deside ona hodi loke fronteira terestre entre Indonézia no Timor-Leste loron 2 kada semana, no la presiza ona karta autorizasaun hosi Sentru Integradu Jestaun Krize (sigla portugés CIGC).
“Uluk ema atu tama mai teritóriu nasionál tenke hetan autorizasaun hosi CIGC,  maibé hosi ohin ba oin ita aplika prosesu normál lei Migrasaun nian maibé nafatin loke ba loron rua de’it kada semana. Mezmu laiha ona Estadu Emerjénsia maibé nafatin haree dezenvolvimentu situasaun iha fronteira ho didi'ak tanba moras Covid-19 ne’e seidauk hotu no posibilidade bele mai ho variante foun iha kualkér tempu. Entaun estratéjia ne'ebé Ministériu Interiór haree katak presiza nafatin prevensaun iha fronteira hodi diminui risku moras Covid-19 variante foun mai Timor-Leste,” António Armindo informa ba jornalista sira iha nia knaar fatin Ministériu Interiór, Vila-Verde, Dili.
Governante ne’e realsa, bazeia ba dekretu lei Nu. 26/2021 iha artigu 18 ne'ebé publika iha jornál repúblika iha loron 26 Novembru 2021, kona-ba funsionamentu postu fronteira terestre Mota-Ain, Salele no Sakato sei loke de'it iha loron segunda-feira tuku 9 dadeer to’o tuku 3 loro-kraik, bele sai hosi teritóriu nasionál ba ema no sasán merkadoria. Enkuantu iha loron kuarta entre tuku 9 dadeer to’o tuku 3 loro-kraik autoriza ema no sasán merkadoria hosi nasaun seluk bele tama teritóriu nasionál.

Dili, 29 Novembru 2021 – Komandante Polísia Tránzitu Munisípiu Dili, Inspetór Polísia Domingos Sarmento Gama, hateten katak oras ne’e polísia tránzitu liuliu munisípiu Díli uza de’it transporte tuan sira molok 2007 ka 2008 no balu labele hadi’a ona, nune’e difikulta sira atu hala’o servisu patrullamentu.
“Transporte sira ne’ebé mak polísia tránzitu liuliu Dili nian iha ne’e mesak transporte tuan ida ke simu antes 2007/2008. Sé transporte 2007/2008, pelumenus uza liu ona tinan 14 ka 15 nia laran, entaun kondisaun mós kuaze aat ona no atu halo manutensaun mós labele, semana rua ba kotuk transporte aat hotu, totalmente aat hotu, entaun atividade paradu atu halo kontrolu ba movimentu transporte,” Domingos Gama informa ba jornalista Timor News, ohin (29/11), iha nia knaar-fatin, Kaikoli, Dili.
Nia akresenta katak, Governu tenke halo investimentu ba polísia tránzitu atu nune’e polísia tránzitu bele hetan reseita boot hodi hatama ba Estadu.
“Sé ezemplu, Governu mak halo investimentu ba polísia tránzitu [...], ha’u hanoin tinan-tinan ita bele hatama reseita ba Estadu dólar amerikanu 300 mil ka 400 mil. Tanba ne’e ita hein Governu para oinsá mak bele halo investimentu mai polísia tránzitu. Polísia tránzitu ne’e hanesan fatin ida ne’ebé mak bele hatama reseita ba Governu, reseita boot ba Governu, tanba ne’e presiza investe ba transporte ka kondisaun ruma atu nune’e bele apoia servisu polísia tránzitu nian,” Domingos Gama dehan.

Dili, 31 Maiu 2022 - Xefe suku Kumoro, Eurico Guterres, hateten katak komunidade ne’ebé hela iha mota ninin maioria mak povu ne'ebé mai hosi foho hodi buka moris iha Dili. Maske parte Protesaun Sivíl halo ona sosializasaun atu labele hela iha fatin sira ne'ebé risku ba dezastre, maibé komunidade sira seidauk iha konsiénsia no sei kontinua hela iha fatin hirak ne’e. 
“Komunidade tenke iha ona konsensu atu labele hela iha área ne’ebé mak sai risku ba sira-nia vida. Bainhira hetan dezastre, komunidade tenke muda sai ona hosi mota ninin, hosi luron ninin no mós hosi tasi ibun sira ne’ebé mak sempre bee sa’e, hodi nune’e komunidade bele moris iha fatin ne’ebé mak seguru no la fó perigu ba sira nia vida,” dehan xefe suku Kumoro ba jornalista Timor News nian iha sede suku Kumoro (25/05). 
Eurico hatutan tán katak parte protesaun sivíl agora daudaun sei prepara hela lei ba protesaun sivíl, bainhira remata ona, hetan ona aprovasaun hosi Governu no Parlamentu Nasionál, no Prezidente Repúblika promulga ona mak komunidade nafatin hela iha fatin sira ne'ebé risku ba dezastre hanesan mota ninin, sira mak sei responsabiliza ba sira-nia an.
Nune’e, Eurico husu ba komunidade sira atu evita hela no halo uma iha área sira ne’ebé risku ba dezastre hodi labele fó perigu ba sira-nia moris.

Manufahi, 30 Novembru 2021 – Governu liuhosi Ministériu Obras Públiku (MOP), iha tersa (30/11) ne’e, lansa ona projetu dada eletrisidade ba komunidade suku Tutuluru, postu-administrativu Same, munisípiu Manufahi.
Iha serimónia lansamentu ne’e, Ministru Obras Públika, Salvador Soares dos Reis Pires hatete katak, lansamentu instalasaun liña eletrisidade iha munisípiu Manufahi halo ona ba dala rua. Dahuluk iha suku Mindelu, postu-administrativu Turiskai, no ohin lansamentu ba daruak iha suku Tutuluru, ho distánsia kilómetru 5,3 no sei benefísia uma-kain 250 iha aldeia 3.
Iha fatin hanesan, xefe suku Tutuluru, Sebastião da Costa Ornai no komunidade sente kontente ho projetu refere, no hatete katak, lideransa komunitária ho komunidade ba dahuluk  hetan milagre hosi Governu VIII, tanba durante tinan 600 moris iha nakukun laran no la sente ukun-an kompara ho suku sira iha vila, ho lansamentu refere komunidade bele asesu ona ba liña eletrisidade.
Enkuantu projetu refere implementa hosi kompañia Damenia Unipessoal, LDA., no sei gasta $297.686.48 ho durasaun fulan 4, ba suku Tutuluru kompostu hosi aldeia 7 ho totál populasaun 2.000 no uma-kain 625, maibé lansamentu refere benefísia de’it aldeia 3 ho totál uma-kain 250, enkuantu aldeia 5 kompostu hosi uma-kain 375 seidauk asesu ba projetu refere.

Dili, 10 Dezembru 2020 – Prezidente Repúblika Francisco Guterres Lú Olo, ohin (10/12), entrega Prémiu Direitu Umanu Sérgio Viera de Mello tinan 2020 nian ba manán-na’in sira ne’ebé kompostu hosi individuo na’in haat (4) no organizasaun naun governamentál ida (1). Prezidente Repúblika haktuir iha nia diskursu iha palásiu prezidensiál katak, manán-na’in hirak ne’e selesionadu ho rigorozu hosi kandidatu hamutuk na’in-24 ne’ebé mak konkore ba Prémiu refere iha tinan ida ne’e. “Iha loron importante ida ne’e, no liuhosi atribuisaun Prémiu Direitu Umanu, ita fó omenajen ba ema ida ne’ebé espesiál tebes ba Timor-Leste no dedika nia vida tomak ba kauza direitu umanu no paz, saudozu Sérgio Vieira de Mello. Entre 1999 no 2002 Sérgio Vieira de Mello dirije Administrasaun Tranzitória hosi Nasaun Unidu iha Timor-Leste (UNTAET) no hatudu nia karáter umanista, ho kapasidade diálogu no negosiasaun ne’ebé sempre defende direitu umanu no valór demokrátiku sira, nu’udar inspirasaun ida ba ita-hotu. […] Parabéns ba manán-na’ín sira”, Prezidente Repúblika dehan iha nia diskursu. Manán-na’in sira ba prémiu refere mak Cosme dos Santos Freitas hosi Dili, Padre António Martins Abad Santos Pablo hosi Ermera, Deolindo da Costa hosi Maliana, Leopoldina Joana Guterres hosi Baukau, no organizasaun FOKUPERS ne’ebé bazeada iha Dili. Estadu nia programa Prémiu Direitu Umanu ne’e realiza ho inisiativa hosi Laureadu Nobel ba Páz José Ramos Horta, ne’ebé hahú tiha ona hosi tinan 2008.

Manufahi, 30 Novembru 2021 – Xefe suku Tutuluru, Sebastião da Costa Hornai, iha tersa (30/11) ne’e, hato’o preokupasaun ba Ministru Obras Públiku (MOP), Salvador Eugénio Soares dos Reis Pires, relasiona ho mota Karau Ulun ne’ebé difikulta movimentasaun komunidade suku Tutuluru, postu-administrativu Same, munisípiu Manufahi nian iha tempu udan.
“Ohin Sr. Ministru ho komitiva tomak to’o mai asiste mota ne’ebé mak durante ne’e ami postu 4 ne’e nia problema boot mak ne’e. Kuandu tempu udan Sr. Ministru to’o mai sente rasik, saida mak ami sente, ohin Sr. Ministru to’o mai dala ruma mós sente hotu,” xefe suku informa ba MOP hafoin serimónia lansamentu eletrifikasaun iha suku refere.
Hatán ba preokupasaun refere, iha intervensaun MOP hatete katak, kona-ba prosesu implementasaun projetu ida bazeia ba burokrásia iha Governu, wainhira Ajénsia Dezenvolvimentu Nasionál (ADN) verifika, hafoin lori ba Konsellu Administrasaun Fundu Infraestrutura (KAFI) hodi aprova, wainhira aprova ona mak sei lori ba Komisaun Nasionál Aprovizionamentu (CNA) hodi loke tenderizasaun.
“Ita sei tuir burokrasia ida tuan ne’e, ADN tenke verifika, KAFI tenke aprova no CNA loke tender, tanba sira sai hanesan ajénsia ba departamentu estrada no ponte,” intervensaun MOP iha lansamentu ba projetu dada eletrisidade ba komunidade suku Tutuluru.

Dili, 02 Dezembru 2021 – Variante foun ho naran Omicron ne’ebé relata dahuluk iha 24 Novembru 2021 iha Áfrika Súl, oras ne’e deteta ona iha nasaun hamutuk 25 inklui Timor-Leste nia nasaun viziñu Austrália, haktuir CNN International ohin (02/12).
“Austrália: kazu 7, Áustria: kazu 1, Béljika: kazu 1, Botswana: kazu 19, Brazil: kazu 2, Kanadá: kazu 2, Repúblika Seka: kazu 1, Dinamarka: kazu 4, Fransa: kazu 1, Alemaña: kazu 9, Hong Kong (Xina): kazu 4, Izrael: kazu 4, Itália: kazu 9, Japaun: kazu 2, Olanda: kazu 16, Nijéria: kazu 3, Noruega: kazu 2, Portugál: kazu 13, Arábia Saudita: kazu 1, Áfrika Súl: kazu 77, España: kazu 2, Suésia: kazu 3, Reinu Unidu: kazu 22,” CNN relata nasaun hamutuk 23.
Maibé, ohin Estadus Unidus Amérika (EUA) foin relata ninia kazu foun variante Omicron 1, nune’e mós Korea Súl relata ninia kazu variante Omicron 5, tanba ne’e totál nasaun hamutuk 25 mak infetadu Omicron.
Hafoin relata ba dahuluk iha 24 Novembru, Organizasaun Mundiál ba Saúde (OMS), iha 26 Novembru, deklara kedas katak Omicron nu’udar ‘Variant of Concern’, no nia da’et lalais tebes.
EUA ninia Sentru Prevensaun no Kontrolu Moras (sigla inglés CDC) hato’o rekomendasaun katak ema adultu sira presiza simu vasina kontra Covid-19 doze datoluk ka bolu ‘booter’ atu prevene transmisaun Omicron.
Nasaun balu hanesan Reinu Unidu, Izrael hahú daudauk ona aplikasaun vasina datoluk ne’e.
“Intervalu mínimu ba vasina booster tenke redúz tiha ninia métade, katak hosi fulan neen ba fulan tolu,” Ministru Saúde Reinu Unidu Sajid Javid hateten iha segunda (29/11) liubá, haktuir BBC News.

Dili, 07 Juñu 2022 - Ministra Solidariedade Sosiál no Inkluzaun (MSSI), Armanda Berta dos Santos, ho Ministra Saúde, Odete Maria Freitas Belo, asina akordu diploma ministeriál konjunta ba programa Bolsa da Mãe Jerasaun Foun, ne'ebé realiza iha Edifisiu MSSI Kaikoli, Díli.
Armanda Berta hateten katak programa ne’e ho objetivu atu bele redús problema mánutrisaun iha Timor-Leste no sei implementa uluk iha munisípiu tolu, mak hanesan Ainaru, Bobonaru no RAEOA. Programa ne’e ninia implementasaun sei halo abertura iha 17 Juñu 2022 no sei hahú kedas ho rejistu, hafoin sei halo pagamentu ba benefisiáriu inan sira.
"Inan isin rua kada fulan sei hetan $15 durante fulan 9 nia laran, no bainhira bebe moris ona, hahú hosi seidauk tinan ida (tinan 0) to'o tinan 6, kada fulan sei hetan $20, no bebe moris ho kondisaun normal sei simu $20, maibé sekarik moris ho kondisaun la normal (defisiente) sei simu $30 kada fulan," Armanda Berta esplika.
Programa ida ne'e wainhira implementa iha munisípiu tolu susesu ona mak sei kontinua implementa mo's iha munisípiu seluk. Orsamentu ba projetu Bolsa da Mãe Jerasaun Foun hetan apoiu hosi Governu Austrália.

Manufahi, 01 Dezembru 2021 – Diretór Planeamentu Polítika no Koperasaun Ministériu Saúde, Narciso Fernandes relata katak, kazu foun HIV-SIDA ne’ebé Timor-Leste rejista iha tinan 2021 hamutuk ema na’in-192 mak infetadu, tanba kauza hosi atividade prostituisaun ne’ebé hahú buras.
Narciso hato’o asuntu ne’e, ohin (01/12), wainhira reprezenta Ministra Saúde hodi ba komemora loron mundiál HIV-SIDA iha postu-administrativu Fatuberliu, munisípiu Manufahi, ho tema, ‘Timor-Leste livre hosi estígma no diskriminisaun ba ema ho vírus HIV-SIDA, ita hotu responsabilidade, ita hotu nia lian’.
Nia akresenta, “kazu HIV-SIDA sai preokupasaun mundu nian inklui Timor-Leste, no iha Timor-Leste hosi tinan 2003 to’o tinan 2021 totál kazu hamutuk 1.464, hamate ona sidadaun timoroan na’in-234, no pasiente na’in-719 agora daudauk kontinua simu ai-moruk antiretroviral”.
Narciso dehan, situasaun ne’e mosu tanba Joventude no komunidade sira sei menus informasaun kona ba vírus HIV-SIDA.Iha fatin hanesan, Sekretáriu Ezekutivu Komisaun Nasionál Kombate HIV-SIDA Timor-Leste (sigla portugés, CNCS-TL), Atanasio de Jesus informa katak, Timor-Leste halo kooperasaun ho parseiru sira hodi hala’o meiu oioin atu prevene HIV-SIDA, maibé to’o ohin loron vírus ne’e aumenta kada loron iha nasaun ne’e.
Tuir nia, fatór ne’ebé kontribui maka’as ba transmisaun HIV-SIDA mai hosi ransu no seksu lívre, droga, no atividade prostituisaun hahú buras, liuhosi prostituisaun online iha nasaun Timor-Leste, inklui rai-ketan Timor-Leste ho Indonézia mós kontribui maka’as ba prostituisaun tanba sidadaun sira tama-sai ilegál.
Administradór Munisípiu Manufahi Arantes Isaac Sarmento relata, sidadaun Manufahi hamutuk ema na’in-19 mak afeta ona hosi HIV-SIDA, no na’in-10 mak mate. Nune’e, nia apela ba povu Manufahi liuliu ba foinsa’e sira, labele hanoin atu halo seksu livre kuandu seidauk simu sakramentu kaben, tanba vírus ne’e perigu tebes ba ema hotu nia vida.
Administradór Manufahi ne’e agradese ba Ministériu Saúde no ezekutivu Komisaun Nasionál kombate HIV-SIDA Timor-Leste, hili munisípiu Manufahi liuliu postu-administratívu Fatuberlihu hodi realiza komemorasaun loron mundiál HIV-SIDA, nune’e bele partilla infromasaun ba komunidade sira iha área rurál hodi bele hetan informasaun no prevene-an hosi vírus ne’e.

Kovalima, 01 Juñu 2022 - Minístru Administrasaun Estatal (MAE), Miguel Perreira de Carvalho, hateten katak benefisiáriu uma ka'in 323.426 iha Timor-Leste, sei hetan subsídiu tinan ikus kada uma kain ho valór  $200 hosi Governu iha fulan Novembru tinan ida ne'e, maibé sei la aplika ba família foun. Miguel hateten lia hirak ne’e iha reuniaun datoluk ho administradór munisipál no prezidente autoridade munisipál hosi munisípiu 13, no diretór jerál sira iha salaun enkontru administrasaun munisípiu Covalima iha kuarta-feira (01/06) ohin.
Miguel hatutan tan katak governu daualu konstitusionál prevé ona orsamentu Dóllar Amérikanu  milloins 70 hodi fo subsídiu tinan ikus ba populasaun uma kain 323.426 iha munisípiu 13 no RAEOA. Pagamentu subsídiu tinan ikus kada uma kain ne'e bazeia de'it ba dadus fíxa família ba programa sesta bázika nian no sei la iha rejistu foun ba fíxa família foun.
Miguel apéla ba administradór munisipál no prezidente autoridade munisipál sira, hodi orienta administradór postu sira hodi fahe informasaun ba lideransa komunitária sira, atu labele autoriza hodi fahe fíxa família foun ba komunidade sira hodi prevene problema iha prosesu pagamentu subsídiu tinan ikus kada uma kain nian.

Dili, 11 Marsu 2022: Primeiru-Ministru (PM) Timor-Leste, Taur Matan Ruak, hato’o felisitasaun ba Prezidente foun Korea Súl nian, Yoon Suk-yeol, ne’ebé foin eleitu iha 09 Marsu ne’e hodi troka Moon Jae-in.
“Lori Governu no povu Timor-Leste ha’u aprezenta ha’u nia felisitasaun koloroza ba Sr. Yoon Suk-yeol ne’ebé eleitu ba Prezidente foun Korea Súl, dezeja susesu boot ba ita iha dezempeñu no funsaun nobre sira,” PM fó-sai liuhosi divulgasaun ofisiál ida.
Yoon Suk-yeol nu’udar kandidatu hosi Partidu Pudér Povu (PPP), no eleitu ba Prezidente foun Korea Súl nian hafoin realiza tiha eleisaun iha 09 Marsu ne’e.
Timor-Leste ho Korea Súl iha tinan ida ne’e selebra aniversáriu ba dala-20 estabelesimentu relasaun diplomátika entre nasaun rua ne’e.

Dili, 16 Agostu 2022 - Sekretáriu Estadu Juventude no Desportu (SEJD), Abrão Saldanha, halo abertura ba kampionatu nasionál atletizmu Timor-Leste iha estádiu munisipál Dili. Kampionatu ne’e realiza hosi Federasaun Atletizmu Timor-Leste (FATL) hodi prepara atleta sira atu bele ba partisipa iha eventu internasionál sira inklui Sea Games no Asean Games ne’ebé sei hala’o iha fulan Maiu tinan 2023.
SEJD husu ba atletizmu sira atu prepara-an ho didi’ak nune’e bele tuir kompetisaun iha eventu nasionál no internasionál ne’ebé sei mai ho másimu hodi bele atinji rezultadu ne’ebé di’ak.
Orsamentu ne’ebé SEJD apoia AFTL hodi realiza kampionatu refere hamutuk 15.000,00.

Tibar, 12 Jullu 2022 - Ministru Edukasaun, Juventude no Desportu (MEJD), Armindo Maia, hamutuk ho reprezentante embaixada Australia inaugura edifísiu foun “Pré-Eskolár Di’ak Timor Fahite” iha Tibar, Likisá. Edifísiu ne’e harii hosi organizasaun Educating The Future (EFT) ne’ebé finansia hosi Governu Austrália ho totál orsamentu $133.366,00. Edifísiu ne’e iha sala aula rua no iha sala ida ba edukadór-sira.
"Hodi Governu nia naran liuhosi MEJD, ami agradese ba ETF no ekipa tomak. [...] Husu inan-aman no entidade eskola nian atu responsabiliza no kuída edifísiu foun ne'e ho di’ak." Dehan Armindo Maia.
Diretór ETF Australia, Adam Hegedus, hateten katak sira iha komitmentu atu servisu ho MEJD hodi harii pré-eskolár iha kada munisípiu.

Manufahi, 03 Dezembru 2021 - Sekretaria Estadu Joventude no Desportu (SEJD) servisu hamutuk ho Sentru Foinsa'e Dom Boaventura Maun-Fahe  (CEFOBOM), ohin (03/12), entrega fundu ho montante $23.431.00 ba komisaun organizadora postu-administrativu Alas, Fatuberlihu, Same no Turiskai, munisípiu Manufahi hodi realiza atividade desportu komunitária.
Iha serimónia entrega fundu ne’e, pontu fokál SEJD munisípiu Manufahi Livia Maria de Jesus hateten katak, objetivu hosi apoiu fundu hodi realiza desportu komunitária ne’e mak oinsá atu halibur no anima komunidade no joven sira hosi suku ba suku no mós postu ba postu atu promove no dezenvolve desportu iha baze.
Livia salienta tan katak, SEJD iha nia vizaun ida iha área desportu mak, desportu buras iha sosiedade no alta prestasaun, ho vizaun ne'e atu lori prátika ba ema hotu iha vida diária hodi dezenvolve-an iha área desportu.
Enkuantu orsamentu refere sei distribui ba postu-administrativu Alas ho montante $5.095.00, Fatuberlihu $5.095.00, Same $6.112.00 no Turiskai $7.129.00.

Dili, 03 Dezembru 2021 - Hafoin diskusaun iha jeneralidade durante loron 3 nia laran ne’ebé hahú hosi kuarta (01/12), iha sesta (03/12) loro-kraik ne’e, Parlamentu Nasionál aprova iha jeneralidade proposta Orsamentu Jeral Estadu (OJE) ba tinan 2022 nian ho montante dólar amerikanu billaun 1.675 ho votu a favor 44, kontra 0 no abstensaun 21.
Xefe Governu aproveita agradese ba apoiu no kontribuisaun Deputadu sira nian durante iha diskusaun jeneralidade no hein katak sei pro-ativu liután iha diskusaun espesialidade ne’ebé sei hahú iha loron 6 fulan Dezembru.
Iha OJE 2022, Governu ba dahuluk introdús ona análize Kustu no Benefísiu (𝐶𝑜𝑠𝑡-𝐵𝑒𝑛𝑒𝑓𝑖𝑡 𝐴𝑛𝑎𝑙𝑦𝑠𝑖𝑠) ba kada atividades, atu asegura katak kada atividade kontribui ba Programa, Sub-programa no fó liu importánsia ba rezultadu-sira.
Atu asegura sustentabilidade Fundu Minarai, Governu mós deside ona atu muda husi taxa kresimentu istóriku orsamentu (28% kada tinan) ba orsamentu ida ne’ebé mak krese iha nivel ida ne’ebé mak hanesan ho kresimentu populasaun no taxa inflasaun esperadu (3,9% kada tinan). Ida-ne’e rezulta redusaun 17% iha orsamentu 2022 (billaun $1,675) kompara ho orsamentu retifikativu 2021 (billaun $2,1).

Dili, 07 Dezembru 2021 – Prezidente Repúblika (PR) Francisco Guterres Lú Olo, iha komemorasaun loron memória 07 Dezembru, apela ba povu hotu-hotu reflete dalan naruk terus nian ne’ebé hala’o tiha ona hodi inspira no fó forsa hodi kontinua obra ne’ebé inisia tiha ona.
“Ha’u apela ba kompatriota hotu-hotu atu aproveita loron memória, ho dalan individualmente ka iha koletivu, reflete dalan naruk terus nian ne’ebé ita liu tiha ona. Nia bele inspira ita no fó forsa atu kontinua obra ne’ebé inísia tiha ona,” temi iha mensajen nian ba komemorasaun loron memória ne'e.
PR salienta tan katak, povu Timor-Leste agradese ba sakrifísiu mártiru sira ne’ebé mate iha funu laran hanesan forma ida hodi rekoñese saida mak sira halo tiha ona ba rai ida ne’e.
“Ita hotu preokupadu atu harii futuru. Atu halo ne’e nesesáriu tebes valoriza pasadu. Ita-nia devér atu hatene sakrifísiu ne’ebé hatudu husi kompatriota sira mate iha funu laran, nu’udar forma ida rekoñese saida mak sira halo tiha ona ba rai ne’e. La ho sira-nia mártiru no sakrifísiu ita la hetan pátria ida livre no independente,” Lú Olo salienta.
Enkuantu Lú Olo husu mós ba família, eskola, partidu Polítiku, organizasaun sosiedade sivíl no sidadaun hotu-hotu esforsu atu koñese ita-nia istória, valoriza ita-nia pasadu, foti lisaun hodi garante futuru ne’ebé di’ak liu ba jerasaun foun sira.

Bobonaru 15 Dezembru 2021 - Prezidente Repúblika (PR), Francisco Guterres Lú Olo, iha kuarta (15-12) ne’e, hafoin rona preokupasaun hosi komunidade postu-administrativu 6 iha munisípiu Bobonaru, nia hatete katak atu solusiona problema infraestrutura bázika presiza solusaun ida ne’ebé ho forma estruturadu.
“Sá solusaun mak Governu buka para fó ba problema sira ne’e hotu? kona-ba estrada nian, ha’u hatete de’it mak ida ne’e, problema sira ne’e hotu espesífiku liu. Problema sira ne’ebé iha kraik, povu sira ne’e sente diretamente, sente loroloron iha sira-nia moris. Maibé solusaun tenki estruturada, Solusaun ida tenki jerál to’o espesífiku atu bele hetan solusaun ba problema sira ne’e. Sé ita haree hosi estrada suku ida ne’e ba suku ida ne’ebá ketak no suku ida ne’e ba postu-administrativu ida ne’ebá ne’e ketak, bele espesífiku liu, maibé di’ak liu mak Governu hatán problema sira ne’e hotu ho forma ida estruturada, atu nune’e povu ne’e bele garante katak Governu ida ne’e sei halo ou halo dadaun,” PR esplika wainhira halo diálogu ho komunidade sira iha Jináziu Maliana.
Enkuantu xefe Estadu ne’e husu ba autoridade no funsionáriu sira hotu atu reflete saida mak halo ona no halo buat ne’ebé serve ba oan no bei-oan sira iha futuru.
“Kada autoridade ida, kada funsionáriu simples ida, tenki tau ba ulun, loron ida ha’u halo saida. […], Ha’u hakarak hatete katak ita timoroan mak ukun malu, la’os rai seluk ida mak ukun. Signifika ita halo, halo serve duni ba ita-nia oan, bei-oan, serve duni ba ita-nia inan aman sira. Ita la’os servisu ba ema seluk, Ita la fa’an ita-nia matenek, ita lori ita-nia matenek atu serví inan-aman sira, kada ida-idak tenki halo reflesaun bainhira ita halo servisu,” PR afirma.

Ermera, 07 Dezembru 2021 – Prezidente Repúblika (PR), Francisco Guterres Lú Olo ho Espoza Cidália Nobre Guterres, harii ona uma ida ba veteranu Malikati ne’ebé sofre stroke tinan rua ho família hela iha uma ne’ebé ho kondisaun aat, iha postu-administrativu Letefoho, munisípiu Ermera.
“Apoiu ida ne’e tanba nia hanesan veteranu, nia kontribuisaun ba rai ida ne’e, ba Estadu ida ne’e no nia iha situasaun ne’ebé presiza tebes ita fó apoiu,” Xefe Kaza Sivíl Prezidénsia Repúblika Francisco Maria de Vasconcelos hato’o ba jornalista sira hafoin inaugura uma refere iha Letefoho, tersa (07/12) ne’e.
Xefe Kasa Sivíl haktuir katak uma veteranu Malikati iha tempu luta nu'udar fatin ba funu-na’in sira-nia konsentrasaun hodi trasa planu ba luta, hanesan saudozu Maulear.
Iha serimónia inaugurasaun uma ne'e, kaben hosi veteranu Malikati, Rosita Rodrigues haktuir katak durante ne’e sira hela ho uma ne’ebé ho kondisaun aat, maibé ho grasa Maromak nian iha tinan ne’e sira kontente ho uma ne’ebé di'ak konstrui hosi Prezidente Repúblika.
“Ami hela uma ne’e aat tebes durante tinan rua, ami hanoin de'it maromak iha kbiit bele sei di'ak, karik la to'o mós la buat ida, maibé agora ita-nia boot halo ona ne’e sente kontente no agradese tebetebes,” Rosita hatete.
Enkuantu uma refere ho medida metru 10x8 , totál orsamentu ne’ebé gasta hamutuk $3.600, aléin hosi ne’e komisaun Sadia oferese mós nesesidade uma-laran hanesan armáriu, kama, esponja, xumasu no hena.

Dili, 03 Dezembru 2021 – Sekretáriu Estadu ba Terras no Propriedade (sigla portugés, SETP) Mario Ximenes, esplika ba Deputadu sira, ohin (03/12) iha Parlamentu Nasionál katak, Governu prepara ona fatin ida ba Arte Moris maibé sira lakohi simu, tanba ne’e imposível atu Governu halo tuir Arte Moris nia hakarak.
“Prosesu tomak ita rezolve komesa iha Outubru 2019. Tanba iha dezentendimentu uitoan ba malu mak prosesu ne’e naruk tebes, ne’e mak to’o ohin loron ita konsege hasai. Ita mós iha sentimentu umanu, la hasai arbiru, maibé prosedur kabe ba kompeténsia ita nian, ita tenke hasain duni. Ho razaun, primeiru, Arte Moris la’os instituisaun Estadu, ne’e hanesan instituisaun privada ida, instituisaun produtiva, sira bele buka rasik fundus liuhosi sira-nia produtus hodi bele sustenta sira-nia vida operasionál […] Tuir lei, ita só bele halo kontrusaun-de-uzu ba instituisaun Estadu. […] Ita prezerva tiha ona fatin ida ba Arte Moris, maibé Arte Moris lakohi simu fatin ne’ebé mak ita fó ba sira. Arte Moris hakarak ita tenke sér tuir sira-nia hakarak, tanba ne’e, hanesan Governu imposível uitoan ita atu tuir sira-nia hakarak tanba situasaun mak la admite ita atu tuir sira-nia hakarak,” SETP justifika.
Tuir SETP informa, fatin ne’ebé Governu prezerva ba Arte Moris mak iha Ministériu Komérsiu no Indústria nia kotuk. Maske fatin ne’ebé Governu prezerva ho kondisaun ladún di’ak, maibé nia dehan katak “só ida ne’e de’it mak Governu bele fó”.
Enkuantu parte Governu halo despeju ba Arte Moris nia fatin iha Komoro, Dili, iha loron tolu liubá, hodi rezulta ninia produtu sira hatún hotu ba li’ur.
Hafoin halo tiha despeju, Eiz Prezidente Repúblika José Ramos-Horta, hato’o ninia lamentasaun no konsidera katak asaun despeju ne’ebé Governu halo ba Arte Moris ne’e nu’udar krime Lesa-Arte.
“VIII Governu “Konstitusionál”? Ne’e Krime Lesa-Arte ne’ebé eziste iha Governu ida ne’e ninia kurikulum,” Ramos-Horta dehan liuhosi ninia konta ofisiál facebook.

Dili, 03 Dezembru 2021 - Diretór Asosiasaun Santalum, Adalberto Higino Belarmino de Araújo informa katak viveiru ai-oan ne’ebé mak asosiasaun ne’e agora daudauk iha, prontu oferese ba komunidade, inklui instituisaun Estadu sira ne’ebé mak iha interese atu halo plantasaun.
Adalberto esplika, Santalum sei fó de'it ai-oan sira ne’e  hosi atus ida mai kraik ba komunidade no instituisaun Estadu sira ne’ebé mak presiza, maibé s karik liu hosi atus ida ba leten asosiasaun sei halo identifikasaun antes, hafoin bele oferese ba sira, tanba tuir  Diretór ne’e katak  iha grupu benefisiáriu balu mak uza fali komunidade nia naran atu benefísia sira-nia projetu.
“Sim ba komunidade ami fó ba sira bele to’o 100, kuandu liu hosi 100, ami tenke buka hatene, tanba balu, organizasaun balu, tantu asosiasaun, NGO balu, fundasaun balu, ou grupu benefisiáriu balu ke hetan benefísiu hosi ajénsia balu, maibé tamba sira lakohi atu kole entaun sira finje mai lori komunidade nia naran atu husu, tanba ida ne’e mak kuandu ai-oan atus ida mai kraik entaun ami foti fó de'it, la'ós ba komunidade de'it inklui ba instituisaun Governu PNTL, F-FDTL no mós ajénsia internasionál balu,” hateten Adalberto ba jornalista Timor News, ohin (02/12), iha nia knaar-fatin Kolmera, Dili.
Nia hatutan, ba grupu benefisiáriu hanesan fundasaun no organizasaun non-gormenamentál sira karik presiza ai-oan, Asosiasaun Santalum sei fa'an ba sira.
“Mais klaru katak fundasaun, asosiasaun, NGO ka grupu benefisiáriu balu ka grupu ne’ebé hetan keuntungan ami bele fa'an ba sira,”Adalberto akresenta.
Tuir estimativa hosi Diretór katak, kada tinan sira bele prodúz ai-oan to’o 80.000 resin, wainhira iha projetu rua ka tolu.Viveiru ai-oan ne’ebé mak agora daudauk iha hela armajén Kolmera mak hanesan, ai-kakeu tasi, ai-kakeu foho, a- ná, ai-saria, ai-mahoni ai-kasi, ai-samtuku,  inklui ai-fuan hanesan salak no sabraka.

Dili, 06 Dezembru 2021 – Sekretaria Estadu Formasaun Profisionál no  Empregu (SEFOPE), liuhosi Diresaun Nasionál Empregu Exteriór (DNEE), ohin (06/12), haruka tán traballadór timoroan na’in-65 ba servisu iha Korea Súl.
Iha intervista, Diretór DNEE, Filomeno Soares hateten katak, Governu Timor-Leste liuhosi SEFOPE marka tán istória ida hodi haruka traballadór timoroan na'in-65 ba servisu iha Korea Súl, ba dala haat iha tempu Covid-19.
Filomeno hato'o agradesimentu ba Governu Korea tanba maske iha tempu Covid-19  maibé sira nafatin iha komitmentu hodi simu timoroan ba servisu.
Dirijente DNEE ne'e husu mós ba traballadór sira ba servisu iha Korea Súl labele hasees-an hosi sistema, nune'e fasil ba Governu atu bele kontrola.
Traballadór timoroan na'in-65 ne'e  mane hotu, na’in-40 sei servisu iha área peska no na’in-25 iha área fábrika.

Manufahi, 06 Dezembru 2021 – Fundasaun Ázia liuhosi programa Nabilan, ohin (06/12), organiza autoridade no komunidade hodi halo Kampaña loron 16 Ativizmu kontra violénsia hasoru feto no labarik, iha suku Letefoho postu administrativu Same, munisípiu Manufahi.
Iha atividade refere, Sekretáriu Estadu Igualidade no Inkluzaun (SEII), munisípiu Manufahi, Natalino Corte Real Cardoso hato’o agradesimentu ba fundasaun Ázia no parseiru hotu ne’ebé servisu hamutuk ho Governu hodi realiza programa kampaña kontra violénsia hasoru feto no labarik iha Timor-Leste, liuliu iha munisípiu Manufahi ho intensaun atu bolu atensaun ba ema hotu hakribi violénsia hasoru feto no labarik iha família no sosiedade.
Iha fatin hanesan, reprezentante Departament of Foreign Afairs Trade (DFAT) Geordie hatete katak, mundu tomak daudauk ne’e la tolera ona ba kualkér tipu violénsia oioin hasoru feto no labarik hanesan buat baibain, maibé ema hotu tenke konsidera katak, violénsia hanesan krime ne’ebé tenke halakon iha mundu no iha Timor-Leste.
Aléin hosi ne’e, xefe suku Letefoho, João da Costa Noronha, konsidera katak violénsia hasoru feto la’os ona buat baibain maibé konsidera hanesan krime públiku, no mós lideransa komunitária iha suku Letefoho la tolera violénsia hasoru feto no labarik.
Enkuantu atividade refere autoridade no komunidade sira marxa iha iha sidade Same, animasaun hosi grupu foin-sa'e sira ho drama no jogu Samea (Ular Tanga) no mós pergunta ba partisipante sira hodi hafanu ema hotu moris saudavel iha família no sosiedade.

Dili, 13 Dezembru 2021 – Governu liuhosi Ministériu Obras Públika (MOP) oras ne’e prepara hela atu implementa projetu infraestrutura liuliu Estrada Rurál ba Dezenvolvimentu (ERD) hamutuk 39.
“Projetu sira ne’e mak hanesan; ba munisípiu Baukau projetu 6, Lautén projetu 7, Likisá projetu 1, Vikeke Projetu 8, Ainaru projetu 5, Kovalima projetu 2 no Bobonaru projetu 5,” parte MOP relata liuhosi ninia divulgasaun ofisiál ohin (13/12).
Projetu hirak ne’e ninia prosesu tenderizasaun konklui ona iha Komisaun Nasionál Aprovizionamentu (CNA, sígla portugés) ne’ebé Konsellu Administrasaun Fundu Infraestrutura (KAFI) aprova ona iha loron 24 fulan Novembru tinan 2021.

Manufahi, 06 Dezembru 2021 – Diretora interina Protesaun Sivíl munisípiu Manufahi, Zélia da Costa Xavier,  iha Segunda (06/12) ne’e informa katak, iha loron 21 fulan Novembru tinan ne’e, akontese udan no anin iha Manufahi hodi rezulta komunidade nia uma 34 hetan estragus iha postu-administrativu Same no Turiskai.
Zélia hatete  katak, uma hirak ne'ebé anin sobu, Diresaun Rísku Dezastre Munisipál halo ona verifikasaun, kompostu iha postu-administrativu Same uma 31 no postu-administrativu Turiskai uma 1, no dadus relata ona ba Sekrétariu Estadu Protesaun Sivíl (SEPS), atu responde materiál konstrusaun hodi harii hikas komunidade sira nia uma ne'ebé hetan estragu.
Iha fatin Hanesan xefe aldeia Fahiluha, Martins Nunes informa katak, komunidade afetadu sira provizoriamente hela ho família sira tanba uma no sasán uma laran  hetan estragu totál.
Enkuantu vítima hirak ne’e Governu fó ona apoiu materiál emerjénsia mak hanesan hahán, lona, materiál dapur nian inklui materiál sira seluk.

Manufahi, 9 Dezembru 2022 - Kompaña Tinolina Domingu fin semana ohin, mobiliza ekipamentu pezada loke estrada alternativa iha mota Aba-Tú, hodi fasilita movimentasaun transporte públiku iha sidade kapitál Munisipiu Manufahi, tanba ponte mota Aba-Tú hahú naksobu husi korenti mota hafoin akontese udan boot iha kinta-feira loron neen fulan Janeiru  ne'e.
Tuir informasaun ne’ebé Timor News asesu hosi Diáriu Roman ba Sosiedade ohin (09/01) relata katak, hafoin akontesimentu ne'e Administradór Munisípiu no Diretór Obras Públika, halo kedas koordenasaun ho kompaña Tino Lina, mobiliza ekipamentu pezada hodi loke dalan alternativa, atu nune’e normaliza hikas movimentasaun transporte públiku iha sidade kapitál Munispiu Manufahi, tanba ho ponte ne'ebé hahú naksobu prejudika transporte públiku, tanba laiha estrada alternativa.

Dili, 16 Marsu 2022 - Sekretaria Estadu Formasaun Profisionál no Empregu liuhosi Diresaun Nasionál Empregu Exteriór, ohin (16/3), haruka tán joven timoroan na’in sianulu-resin-rua (92) ba servisu iha Austrália liuhosi Seasonal Worker Program (SWP) no Pacific Labour Scheme (PLS).
Iha intervista, Diretór Diresaun Nasionál Empregu Exteriór Filomeno Soares husu ba traballadór timoroan na’in sianulu-resin-rua (92) ne’e, atu ba servisu hatudu komportamentu ne’ebé di’ak no labele sees hosi sistema.
Traballadór timoroan na’in sianulu-resin-rua (92) ne’e sai hosi Aeroportu Internasionál Prezidente Nikolau Lobatu Komoro ohin iha oras 13:30 ho aviaun Qantas no iha oras 15:20 mak tún iha Aeroportu Darwin.

Dili, 25 Janeiru 2022 – Kandidatu Prezidente Repúblika (PR) períodu 2022-2027, Martinho Gusmão (MG), kritika partidu Congresso Nacional da Reconstrução de Timor (CNRT) ninia planu dissolve Parlamentu Nasionál (PN) hodi dehan katak planu ne’e hanesan ‘mimpi orang sinting di siang bolong’.
Eiz Padre ne’e hasai liafuan refere liuhosi publikasaun iha ninia konta ofisiál facebook iha segunda (24/01) ne’e liga ho Prezidente CNRT Xanana Gusmão (XG) ninia ezijénsia hakarak CNRT ninia kandidatu PR 2022-2027 José Ramos-Horta tenke dissolve PN wainhira hetan vitória.
“Disolve PN?? Ne’e malae Português sira dehan ‘Irrealismo atroz’ (mimpi orang sinting di siang bolong), hehehe… sé realiza duni, ukun atu fó ba sé? Fó ba CNRT??... lae karik! Tan categoricamente, RH (Ramos-Horta) dehan ‘NASAUN LA’O BA OIN KETA MONU IHA CNRT NIA LIMAN’. Governu IX fó ba sé? Fó ba MA (Marí Alkatiri), tan RH nia imperativo categorico mak ‘MA ne’e BOM GESTOR’... keta haluha, uluk RH sai PR 2007-2012, maske la tuir KRDTL tan Partido sira hahú ona campanha eleitoral ba PN ... RH ho MA assina lalais LPV... agora ne’e FRETILIN, PLP ho KHUNTO ko’us manu bure, RH kous ayam potong karik ...,” MG dehan iha ninia publikasaun refere.
Haree ba ida ne’e, internauta ka netizen barak mak deskonfia katak MG halo status refere tanba la hetan bensaun hosi XG ba ninia kandidatura ba PR 2022-2027.
“La hetan ona bensaun nia efek mk nune’e,” dehan konta ida ho inisiál FJP iha komentáriu.
“Hein ema tula liman mais la tula liman ne’e moras mk ne’e, sintoma ‘sakit hati’,”  inisiál SL dehan mós iha komentáriu, no sei iha tán komentáriu barak ne’ebé kontra MG no balu mós defende.
Hatán ba internauta ninia dúvida kona-ba karik halo status tanba la hetan XG bensaun, MG publika fali ohin (25/01) iha ninia konta ofisiál katak dezde hahú nia la hakarak hetan bensaun.
“Sira ne’ebé gosta hakru’uk husi Xanana ‘tula liman’, sira ne’e mak hamriik uluk fila fó fali ‘ponta pe’ (tula ain) ba Xanana. So, desde inicio ha’u la hakarak ‘tula liman’, paham??,” MG dehan.
Molok ne’e, partidu CNRT halo konferénsia iha domingu (23/01) liubá no deside hodi kandidata Ramos-Horta ba PR 2022-2027, ho rekezitu ida hosi Prezidente CNRT katak wainhira Ramos-Horta manán tenke dissolve PN.

Dili, 16 Marsu 2022 – Konsellu Ministru hala’o reuniaun ohin (16/3) iha Palásiu Governu, Dili, no aprova projetu Rezolusaun ida ne’ebé aprezenta hosi Vise Ministru Negósiu Estranjeiru no Kooperasaun, Julião da Silva, kona-ba akordu kontribuisaun millaun $1 kada tinan ba g7+ to’o tinan 2027.
”Ho akordu ne’e, ho objetivu atu kontribui ba atividade sira g7+ nian, Governu fó, entre tinan 2022 no 2027, ho montante dólar amerikanu millaun ida (millaun $1) kada tinan,” Governu informa liuhosi komunikadu imprensa ofisiál ohin.
Subsídiu ne’e, haktuir hosi parte Governu katak, tenke uza ba promosaun kooperasaun nian entre Estadu-Membru no ba finansiamentu despeza funsionamentu g7+ no ba organizasaun reuniaun ministeriál anuál.

Batugade, 16 setembru 2022 - Servisu Sekreta hosi Unidade Patrullamentu Fronteira (UPF) kaptura Timoroan mane nain-rua ho naran inisiál CDH, tinan 32, hosi Dili no MDJS, tinan 24 hosi Ermera, ne’ebé halo tranzasaun ilegál ba motor ida tipu Honda Scoopy, iha fronteira terestre Timor-Leste ho Indonézia nian iha Batugade.
Komandante UPF, Euclides Belo, informa katak suspeitu nain-rua ne’e kaptura liuhosi operasaun rutina iha fronteira.
"Suspeitu nain-rua, ekipa halo vijilánsia durante oras ualu nia laran no kaptura iha oras tuku 11:08 kalan, bainhira sira hatama motor hosi mota sorin área Indonézia nian mai iha suku  Batugade, postu-administrativu Balibo, munisípiu Bobonaru", informa Euclides Belo, iha ninia knaar fatin iha Kuartel UPF Nuu badak, ohin (16/09).
Euclides hatutan tán katak suspeitu nain 2 hamutuk ho evidensia motor asegura ona iha Kuartel UPF Fatuk Boot hodi halo identifikasaun, presta deklarasaun, hafoin sei entrega evidénsia no suspeitu sira ba Eskuadra PNTL Batugade hodi kontinua hala’o prosesu investigasaun.

Dili, 08 Dezembru 2021 – Igreja Katólika Timor-Leste liuhosi Arsebispu Arkidioseze Metropolitanu Dili, Dom Virgilio do Carmo da Silva, hamutuk ho Primeiru-Ministru Taur Matan Ruak, ohin (08/12) iha Balide, Dili, halo ona abertura ba estabelesimentu Universidade Katólika Timorense ne’ebé ho sigla iha portugés ‘UCT’.
Iha diskursu, Primeiru-Ministru hateten, “Liu ona besik tinan ruanulu hafoin Restaurasaun Independénsia Nasionál, ho satisfasaun no ksolok boot ne’ebé ohin loron ita selebra Abertura Universidade Katólika Timorense, ho domin konsagra ona ba Saun João Paulo II, ne’ebé ho ida ne’e ita-nia nasaun iha lasu afetu no devosaun ne’ebé boot. […] Parabéns ba Abertura Universidade Katólika Timorense!”.
Molok ne’e, iha fulan Jullu liubá Ministru Ensinu Superiór, Siénsia no Kultura (MESSK) Longuinhos dos Santos anunsia katak parte Ministériu autoriza Igreja Katólika loke universidade refere tanba dokumentu sira ne’ebé Arsebispu hatama hodi husu autorizasaun ne’e kumpri rekejitu sira kona-ba padraun lesensiamentu.
“Tanba ne’e ita autoriza Igreja bele loke ona Universidade Katólika Timor iha tinan oin,” MESSK informa iha momentu ne’ebá.

Dili, 08 Dezembru 2021 – Reprezentante Permanente Timor-Leste nian Organizasaun Nasaun Unidu, Milena Pires deklara, ohin (08/12), liuhosi ninia konta ofisiál facebook katak nia iha intensaun atu kandidata-an ba Prezidente Repúblika Timor-Leste períodiu 2022-2027.
“Lia-menon ba povu doben Timor-Leste. Ha’u haksolok hodi hato’o ba imi, ha’u nia intensaun atu kandidata-an ba Prezidente da Repúblika ba períodu 2022-2027. Vontade no anin ba Mudansa no Transformasaun la’o no huu ba-mai hela iha rai laran daudaun, tanba Krize Politiku no Krize Institusionál ne’ebé mosu husi tinan 2017, no halo ita Timor-oan hotu presiza hanoin hikas Politika kona-ba futuru Estadu Timor-Leste, nudar Estadu de Direitu Demokrátiku, iha ne’ebé ita ida-ida bele hetan direitu no oportunidade hanesan ba moris di’ak. Durante tinan 20 nia laran, ita moris mak nune’e ona. Ho rekursus ne’ebé Timor-Leste iha, la konta ho tulun husi Komunidade Internasional, atu barak ka uituan, liu-liu husi Fundu Minarai, naton ona atu dezenvolve Timor-Leste tomak husi Rai-ketan to’o Rai-hun, no husi Oekusi to’o Jaco, husi tasi-feto to’o tasi-mane, atu ita hotu bele moris di’ak, liu husi prosesu dezenvolvimentu nasionál ida partisipativu no inkluzivu ho transparensia no akountabilidade. Maibe ita hare prosesu dezenvolvimentu nasionál neineik iha fatin no seidauk sustentavel. Tama Governu foun, sai Governu tuan, Timor-Leste seidauk maximiza didi’ak nia potensial tomak, maske ita iha tiha ona progresu importante balun. Timor-Leste presiza iha vizaun ida klaru ho lideransa ida mak bele lori Timor-oan no Timor-Leste ba destinu ida komum, iha ne’ebé hotu-hotu bele moris diak […] Dezafius, difikuldades ne’ebé ita hasoru to’o ohin loron, mosu tanba ita nia lei inan no lei hirak ne’ebé ita iha, la tau ba pratika iha prosesu implementasaun ho didi’ak; no lei barak mos sai hanesan "karta mate" labele halo buat ida, mak ohin loron kontribui ba hamosu krize politiku ne’ebé ita hasoru. La'os deit ne'e, maibe ita mos hasoru krize institusional, tanba iha servisu publiku, instituisoens barak mak sai tiha politizadu ho partidarizadu,” Milena Pires deklara.
Nia hateten katak, Timor-Leste presiza hamosu enerjia foun ida ba Estadu hodi asegura Konstituisaun RDTL.
To’o oras ne’e feto timoroan na’in rua mak deklara ona sira-nia kandidatura ba PR 2022-2027 mak, Prezidente Partidu KHUNTO Armanda Berta no kandidata independente Milena Pires.

Dili, 08 Dezembru 2021 – Xefe aldeia Fomentu III Marcelina Carlos hateten katak nia laran-susar tanba kanalizasaun foun ne’ebé Governu estabelese ba ninia komunidade sira ne’e lori bee ki’ik tebes ne’ebé nia kompara katak hanesan fali ‘laho nia mii’, no halo ninia komunidade sira halerik ba bee-moos besik fulan ida ona.
“Ha’u mós laran-susar tanba komunidade hotu-hotu iha aldeia ida ne’e kuaze semana tolu ka haat ona la asesu ba bee-moos. Kanalizasaun ida uluk sei di’ak liu fali ida (agora) ne’e […] Bee-moos ne’e importante. […] Kanalizasaun ne’e hosi paralon ida boot ne’e. sira taka ida tuan ne’e no agora uza ida foun ne’e. […] Kanu ida tuan ne’e bee sai di’ak liu fali ida agora sira dada ne’e. Ida tuan ne’e di’ak liu, ne’e ami la uza sañu mós nia mai maka’as, ne’e ami bele liga de’it tama ba uma-laran. Mais agora laiha, ami tenke uza sañu entaun pulsa ami sosa gasta de’it ba bee. Pulsa atu $10 fali ka $20 mós ami uza ba bee tanba nia suli mai hanesan fali laho nia mii, entaun ami tenke uza sañu mak bele dada to’o iha uma-laran. Sé la uza sañu entaun ami tenke hadeer to’o kalan boot hanesan fali hadeer mate mak foin ense tanba ne’e nia mai boot iha tuku 1 to’o tuku 4 sira ne’e kalan. Husu ba Governu tau-matan ba tanba ida ne’e iha sidade, sidade. Sidade tiha mak ita halerik fali ba bee ne’e,” Marcelina informa ba jornalista Timor News, ohin (08/12) iha nia uma, Fomentu III, Dili.
Enkuantu iha fatin ne’ebé komunidade sira halibur malu hodi kuru bee iha aldeia refere, labarik Zeferino Soares ho idade 12 hato’o mós ninia preokupasaun katak loro-loron sira lalin beibeik bee ba te’in, hariis no seluk tán.
“Ami lalin hela de’it,” nia dehan.
Iha entrevista, komunidade balu ko’alia ho lian maka’as iha kotuk katak Governu tenke servisu ho loloos ba nesesidade povu nian.

Dili, 08 Dezembru 2021 – Komandante Eskuadra Polísia Dom Aleixo, Américo Fátima da Costa, informa katak Eskuadra Polísia Dom Aleixo tinan-tinan hasoru beibeik problema inundasaun no bee tama to’o iha edifísiu laran wainhira akontese udan boot.
“Inundasaun ne’e kuaze tinan-tinan tanba ami-nia edifísiu ne’e hahú harii iha 2001 to’o agora ninia situasaun mak ida ne’e, bee sai fatin (bee nia dalan) laiha tanba populasaun nia uma halo sa’e hotu, sorin halo sa’e, ema halo otél boot ida iha kotuk tán entaun bee sai fatin la di’ak ,” Komandante Eskuadra Polísia Dom Aleixo informa ba jornalista Timor News, ohin (08/12) iha ninia knaar-fatin, Dili.
Komandante ne’e dehan katak parte relevante sira uluk halo ona dezeñu foun ba edifísiu Eskuadra Polísia Dom Aleixo no aprova ona maibé to’o agora rezultadu laiha.
“Ha’u hanesan Komandante foun iha ne’e, sira dehan uluk ne’e planu iha tiha ona, aprovasaun halo tiha ona, ninia dezeñu iha tiha ona, maibé rezultadu to’o agora laiha, seidauk halo to’o agora. Ami husu para boot sira tenke tau-matan ba ami para ami hatudu prestasaun di’ak maibé kondisaun mós tenke favorável,” nia dehan.
Iha observasaun direita ohin parte loro-kraik hafoin udan para uitoan, Timor News nota katak bee nalihun hela iha edifísiu Eskuadra Polísia refere, Komandante akresenta, sira tenta hasai hela bee ho jeradór.
“Agora daudauk imi haree ami uza jeradór hodi tiru sa’e fali bee ne’e ba leten hafoin bele hasai bee ne’e. […] Uluk bee tama to’o iha ita-nia kanotak ne’e. Ohin ne’e minutu hira de’it mak nalihun hanesan ne’e ona, maibé kuandu oras ida ka rua liu ne’e ami dolar. Kondisaun edifísiu ne’e, ami presiza atu ateru aas ho estrada ne’e hanesan,” nia dehan tán.

Dili, 10 Dezembru 2021 – Diresaun Nasionál Meteorolojia no Jeofízika (sigla portugés DNMG) bolu atensaun ba populasaun sira iha teritóriu Timor-Leste relasiona ho previzaun tempu ne’ebé nota katak bele akontese udan natoo to’o maka’as iha munisípiu hotu-hotu durante períodu loro-kraik preferensialmente iah tuku 13:00-18:00 oras Timor-Leste.
Informasaun ne’e DNMG hato’o liuhosi ninia boletim ofisiál ida ne’ebé divulga ohin (10/12) ho validade to’o aban. DNMG mós bolu atensaun espesiál liu ba munisípiu balu.
“ATENSAUN ESPECIAL: Likisá, Aileu. Baukau, Ermera, Bobonaru, Manatutu Sentrál. POTÉNSIA BA RISKU: Bee sa'e, Mota tún, Rai halai/monu, etc,” DNMG informa.
DNMG husu ba viajante sira ne'ebé desloka ba munisípiu sira hodi hala’o atividade ruma, tau atensaun ba eventuál ida ne'e, no kontinua hadook-an hosi fatin risku sira, hanesan ai-hún boot, liña eletrisidade no seluk tán hodi evita-an hosi dezastre sira.

Bobonaru, 09 Dezembru 2021 – Saúde Militár hala’o tratamentu saúde ba komunidade sira, ohin (09/12) iha aldeia Rai-fatuk, suku Leolima, postu-administrativu Balibó, Bobonaru.
Adjuntu Xefe Saúde Militár FALINTIL - Forsa Defeza Timor-Leste (F-FDTL) Kapitaun Médiku Manuel Mendes Pereira hateten, iha ámbitu ezersísiu COBRA 21-2 ida ne’e, saúde Militár nia tarefa mak fó apoiu reál ba ezersísiu tomak no ajudu umanitária, hanesan agora daudauk Saúde Militár halo tratamentu ba komunidade sira iha suku Leolima, no hetan apoiu hosi pesoál saúde sira iha postu tolu hodi fó tratamentu no vasinasaun ba komunidade sira.
“Durante halo tratamentu ba komunidade sira, moras ne’ebé mak identifika hanesan, infeksaun respiratóriu alta no mós moras kulit, pesoál saúde militár ne'ebé envolve iha ezersísiu Cobra 21-2 hamutuk sanulu-resin-haat kompostu hosi Médiku Militár na’in-4 no Tékniku aliadu na’in sanulu,” Manuel Mendes informa.
Iha fatin hanesan, Xefe Aldeia Rai-Fatuk, Saturnino Maia hateten, durante Ukun-an to'o agora komunidade sira iha aldeia refere seidauk asesu ba saúde ho di'ak, tanba ne'e nia agradese ba ekipa Saúde Militár ne'ebé hala'o tratamentu saúde ba nia komunidade sira.
Enquantu difikuldade ne'ebé ekipa saúde Militár enfrenta iha terenu mak hanesan kondisaun estrada ne'ebé aat hodi difikulta transporte sira susar ultrapassa maibé ekipa Saúde Militár kontinua ultrapasa nafatin.

Dili, 16 Setembru 2022- Sekretária Estadu Formasaun Profisionál no Empregu (SEFOPE) liuhosi Diresaun Nasionál Empregu Exteriór (DEE), ohin (16/09), iha salaun sentru formasaun ETDA, Aimutin, realiza PDB (Pre-Departure Breafing) ba joven Timoroan nain lima-nulu-resin-hitu (57) ne’ebé atu ba servisu iha Australia iha tinan ida ne'e nia laran.
Iha biban ida ne’e, Diretór DNEE, Filomeno Soares, hateten katak realizasaun programa PDB ne’e ho objetivu atu fahe informasaun ba kandidatu traballadór sira ne’ebé atu ba servisu iha Austrália, hodi sira bele kompriende kona-ba kultura, disiplina servisu no lei balu Austrália nian.
Filomeno hatutan tán katak informasaun ne’ebé ekipa DNEE fahe ba kandidatu traballadór sira ne’e bazeia ba informasaun ne’ebé empregadór hosi Australia sira fó. Nune’e, husu ba kandidatu traballadór nain-57 ne’ebé hetan ona oportunidade atu aproveita ho didi’ak hodi aprende, nune’e ba servisu bele halo tuir informasaun ne’ebé sira hetan tiha ona.
Iha tempu hanesan, Filomeno mós apela ba kandidatu traballadór sira atu hatudu komportamentu ne’ebé di’ak, kumpri ema nia lei ne’ebé iha, no labele halai sees hosi sistema, tanba halai sees hosi sitema sei prezudika empregadór sira atu emprega tán joven Timoroan sira iha futuru.
Kandidatu traballadór sira kompostu hosi feto nain tolu-nulu-resin-ualu (38) no mane na’in sanulu-resin-sia (19). Sira ne'ebé sei ba servisu iha kompaña Madec perfection Berries hamutuk na’in-5,  FPG Smart Berries nian-12, Adco Manggo na’in-4, no Adco West Hills na’in-19.

Dili, 14 Dezembru 2021 – Xefe Departamentu Asuntu Graduasaun, Universidade Nasionál Timor Lorosa’e (UNTL), Lino da Costa informa katak, UNTL sei realiza serimónia graduasaun ba dala-XXV ba kandidatu graduadu hamutuk na’in-642 iha 28 Dezembru 2021 tuir kalendáriu akadémiku ne’ebé determina ona, enkuantu misa agradesimentu sei realiza iha 17 Dezembru 2021.
“Misa agradesimentu ba graduadu graduasaun ba dala-XXV ninian sei hala’o iha 17 Dezembru 2021 iha igreja Sagrado Coração de Jesus, Bekora, Dili. Ami husu ba família ka inan-aman graduadu sira atu bele partisipa iha misa agradesimentu ne’e. […] Graduasaun tuir ami-nia kalendáriu akadémiku ne’ebé mak determina ona katak serimónia graduasaun ne’e sei realiza iha 28 Dezembru, ne’e data fixu. Karik iha mudansa ruma ba nia oráriu ne’e Reitór mak sei determina karik iha mudansa ba data graduasaun ninian,” Lino da Costa informa ba jornalista Timor News, ohin (14/12) iha nia knaar-fatin UNTL sentrál, Dili.
Kona-ba fatin ba serimónia graduasaun, nia hateten katak iha posibilidade atu realiza iha Centro Convenções de Dili (CCD), Merkadu-Lama, Dili, no la’os iha kampus UNTL Hera.
Enkuantu kandidatu graduadu hamutuk na’in-642 ne’e kompostu hosi nível Baxarelatu no Lisensiatura.

Kovalima, 11 Janeiru 2022: Primeiru-Ministru (PM), Taur Matan Ruak, ohin (11/01) ne’e, hala'o vizita traballu ba munisípiu hodi halo diálogu ho autoridade lokál no komunidade sira iha munisípiu Kovalima no nia hatete katak, krize polítika no Covid-19 halo nasaun hakiduk tinan 7 ba kotuk. Taur Matan Ruak hatete katak, Governu VIII ne'ebé nia lidera, la iha sorti tanba ukun hasoru kedas situasaun difisil, ida mak krize polítika iha koligasaun laran hodi provoka Orsamentu Jerál Estadu (OJE) 2020 la iha, aumenta tan ho Covid-19 no dezastre naturais hodi implika ekonomia nasaun nian monu, no halo Timor-Leste hakiduk fali tinan 7 ba kotuk. "Krize sira ne'e halo ita-nia Nasaun hakiduk fali tinan hitu ba kotuk", dehan PM  wainhira halo  diálogu ho autoridade lokál no komunidade sira.

Dili, 10 Dezembru 2021 – Sentru Formasaun Téknika iha Komunikasaun (sigla portugés CEFTEC), ohin (10/12) iha salaun Delta Nova, Dili, atribui sertifikadu ba formandu hosi nivel nasionál no munisipál hamutuk na’in-183 ne’ebé finaliza ona kursu iha CEFTEC.
Ministru ba Asuntu Parlamentár no Komunikasaun Sosiál (MAPKOMS), Fransisco Martins Pereira Jerónimo ne’ebé marka mós prezensa iha serimónia ne’e, liuhosi diskursu, nia felisita formandu sira tanba maske iha fulan sira liu ba, situasaun serka sanitária maibé la halakon formandu sira-nia vontade hodi partisipa iha formasaun ne’e to’o nia rohan.
“Ita-boot sira halo esforsu barak liuliu iha situasaun difisil tebe-tebes, iha Dili ita impoin serka sanitária, konfinamentu obrigatóriu, no iha munisípiu sira mós hanesan,  maibé ita-boot sira la lakon esperansa la lakon vontade no partisipa nafatin hodi konklui  ita-boot sira-nia kursu tuir tempu ne’ebé determinadu,” MAPKOMS hateten.
Reprezentante formandu, Romaldo António Soares da Silva, hato’o agradesimentu ba MAPKOMS no Sekretáriu Estadu ba Komunikasaun Sosiál (SEKOMS) Merício dos Reis Akara ne’ebé marka mós prezensa, no estrutura hotu, tanba liuhosi sira-nia servisu bele prepara formasaun ida ne’e hosi inísiu to’o entrega sertifikadu ho susesu.
“ami-nia agradese ba servisu maka’as hodi prepara hala'o kursu ida ne’e no to’o ohin loron fahe sertifikadu ida ne’e,” Romaldo agradese.
Iha fatin hanesan, tuir reprezentante formandu nível munisípiu, Martinho Amaral, esklarese, matéria ne’ebé sira aprende hosi formasaun ne’e sufisiente ona ba sira, no nia hateten katak prontu atu aplika iha terenu tuir saida mak sira aprende ona durante iha formasaun.
Formasaun refere iha unidade 8 mak hanesan, unidade komunikasaun relasaun públika no protokolu, unidade formasaun lian tétun komunikasaun jornalizmu, unidade formasaun  lian portugés komunikasaun jornalizmu, unidade formasaun multimedia, unidade formasaun rádiu, unidade formasaun televizaun, unidade formasaun hakerek imprensa no unidade formasaun jestaun komunikasaun iha situasaun krize.

Bobonaru, 12 Dezembru 2021: FALINTIL-Forsa Defeza Timor-Leste (F-FDTL) liuhosi kompañia enjeñaria F-FDTL, iha domingu (12/12) ne’e, konstrui tanke bee-moos ba komunidade iha aldeia Harame, suku Aidaba-leten, postu-administrativu Atabae, munisípiu Bobonaru.
Kapitaun enjeñaria Gregorio Soares hatete katak, iha ámbitu ezersísiu COBRA 21-2 ne'e ekipa forsa enjeñaria hola parte mós iha ezersísiu liuliu iha operasaun moldajen desizivu no sustentasaun, sira-nia tarefa mak halo konstrusaun tanke bee-moos ba komunidade sira iha área Harame.
Iha fatin hanesan, xefe aldeia Harame Lino Tavares sente kontente ho F-FDTL nia prezensa iha área refere hodi ajuda halo tanke bee-moos atu fasilita komunidade sira hodi bele asesu ba bee-moos.
Enkuantu tanke refere kompleta ho pakote hanesan torneira no kanalizasaun tanba molok ne’e ekipa F-FDTL kordena ona ho komunidade sira.

Baukau, 11 Dezembru 2021 –Ensinu Báziku Filiál (EBF) Bahasahe ho estudante ativu hamutuk na’in-94 ne’ebé lokaliza iha suku Osoala, postu-administrativu Vemasse, ninia kondisaun grave.
Koordenadór EBF Bahasahe Anacleto da Silva informa ba jornalista Timor News, ohin (10/12) iha nia knaar-fatin, Osoala katak, eskola refere ninia odamatan no janela aat hotu, estudante sira uza de’it kadeira no meza sira antigu hosi tempu UNTAET nian maibé barak mak aat ona, sala aula mós tolu de’it, no rekursu livru manuál ba manorin no alunu sira laiha.
“Kondisaun eskola ne’e nian grave. […] Liuhosi entrevista ida ne’e ha’u husu ba Governu liuliu diresaun ami nian, karik bele, atu dada estudante sira ba prosesu aprendizajen di’ak liu entaun ita tenke haree ba edifísiu eskola nian tenke di’ak no mós rekursu ba manorin sira mós tenke iha kompletu. […] Manual ba profesór no ba alunu sira mak laiha. […] Meza no kadeira sira ne’e aat mak barak liu. Kadeira ho meza labarik sira uza ne’e hosi kedas tempu UNTAET nian, to’o agora Ministériu Edukasaun seidauk fó ajudu kona-ba kadeira, armáriu ka meza ne’e sira la fó ida,” Koordenadór EBF Bahasahe informa.
Koordenadór EBF Bahasahe akresenta katak nia halo beibeik proposta kada tinan ba parte Edukasaun maibé rezultadu laiha.
Aléin hosi problema hirak ne’e, Anacleto mós hateten katak eskola refere menus tán manorin ne’ebé oras ne’e iha na’in-5 de’it, kompostu hosi permanente na’in-3 no voluntáriu na’in-2.
“Ministériu Edukasaun tenke tau mós matan ba eskola rurál sira. Labele fó atensaun ba eskola iha sidade de’it,” Anacleto dehan.

Dili, 13 Dezembru 2021- Sekretaria Estadu ba Formasaun Profisionál no Empregu liuhosi Diresaun Nasionál Empregu Exteriór (DNEE), ohin (13/12), haruka tán traballadór timoroan re-entry na’in rua-nulu-resin-tolu (23) ba servisu iha Korea Súl.
Iha entervista, Diretór DNEE Filomenu Soares hateten, ohin Governu Timor-Leste liuhosi SEFOPE haruka tán joven timoroan na’in rua-nulu-resin-tolu (23) ba servisu iha Korea Súl, área peskas na’in sanulu-resin-haat (14) no área fábrika ema na’in sia (9), no mane hotu.
Diretór ne’e esplika, “traballadór timoroan na’in-23 ne’e hanesan traballadór re-entry, katak traballadór ne’ebé ba ona servisu iha Korea Súl no hatudu komportamentu di’ak, kontratu remata fila mai Timor-Leste, no agora sira-nia kompañia husu atu sira bele fila ba kontinua servisu”. 
Tanbá ne’e Diretór ne’e alerta ba traballadór timoroan sira ne’ebé ba servisu iha Korea Súl, atu hatudu nafatin komportamentu servisu ne’ebé di’ak, labele sees-an hosi sistema nune’e Governu fasíl atu kontrola.
Enkuantu iha tinan 2021, SEFOPE-DNEE haruka ona timoroan na’in, atus-rua-tolu-nulu-resin-rua (232) ba servisu iha Korea Súl, kompostu husi área peskas atus-ida-lima-nulu-resin-neen (156) no área fábrika hitu-nulu-resin-neen (76).

Dili, 29 Setembru 2022 - Sekretáriu Estadu ba Komunikasaun Sosiál (SEKOMS), Merício Juvinal dos Reis, halo abertura no lansamentu ba relatóriu peskiza "Jóven Dijitál iha Timor-Leste" ne'ebé organiza hosi Asia Foundation no OXFAM iha salaun Suai Room, Timor Plaza, Dili. 
Iha okaziaun ne'e, Merício hatete katak relatóriu peskiza ne’e sei tulun Governu hodi dezenvolve setór komunikasaun no liuliu sai nu’udar referénsia hodi hahú diskuti transformasaun dijitál iha Timor-Leste.
Mídia SEKOMS deskreve katak rezultadu hosi peskiza hatudu evidénsia vontade jóven Timor-oan nian ne’ebé aas hodi adapta-an ba iha plataforma dijitál. Nune’e, Governu iha ona hanoin hodi dezenvolve esbosu lei sibernétika ne'ebé sei proteje sidadaun sira-nia direitu ba asesu informasaun ho seguru.

Manufahi, 13 Dezembru 2021 – Sekretaria Estadu Joventude  no Desportu (SEJD) servisu hamutuk ho Sentru Foinsa'e Dom Boaventura Maun-Fahe (Sigla Portugés CEFOBOM), ohin (13/12)  iha salaun Eskola Sekundária Katólika Same, halo abertura ba formasaun ba foinsa'e eleitu suku na'in-58 hosi postu-administrativu 4, iha munisípiu Manufahi.
Diretór Nasionál SEJD Cesarino da Costa hatete, matéria importante iha formasaun refere mak kona-ba jestaun, planu, proposta, relatóriu, monitorizasaun, avaliasaun no SEJD mós iha programa boot 2 ba foinsa'e sira mak hanesan, desportu no programa hasa'e kreatividade foinsa'e sira nian, hodi buka solusaun ba sira-nia problema iha moris loro-loron nian.
Iha fatin hanesan jerente CEFOBOM Antoninho Doutel Sarmento husu foinsa'e eleitu suku sira atu aproveita oportunidade ne'e, tuir formasaun ho didi'ak nune'e ba futuru bele aplika no hatutan fali ba foinsa'e sira seluk.
Enkuantu formasaun refere kompostu hosi foinsa'e postu-administrativu 4 mak hanesan Same, Alas, Fatuberliu no Turiskai. No totál orsamentu ba programa refere $8.762,000.

Dili, 13 Dezembru 2021 – Ministra Saúde Odete Maria Freitas Belo simu tan apoiu ekipamentu Transporte hosi Governu Japaun liuhosi Japan International Cooperation Agency (JICA) JICA iha Timor-Leste hodi tulun servisu Ministériu Saúde nian.
Transporte hirak ne'e entrega hosi Diretór Kuartél Jerál Pasifiku no Sudeste Aziátiku Divizaun 6 JICA, Tamio Shinya, no hala’o, ohin (13/12), iha resintu Madre FMA Komoro, Díli.
Ministra Saúde hatete, transporte ne’ebé JICA apoia ba Ministériu Saúde ne’e la’os atu haree de’it ba iha Serbísu Autónomo Médikamentu no Ekipamentu Saúde (SAMES) maibé  sei aloka ba munisípiu atu halo distrubuisaun ai-moruk ba sentru saúde no postu saúde sira iha área rurál.
“Termu entrega transporte ba distribuisaun ai-moruk no transporte sira ne’e la’os haree de’it ona ba SAMES maibé ita mós aloka truckbox ne’ebé mak ita sei oferese ba munisípiu sira. Tanba ohin ne’e munisípiu ida sei iha truckbox ne’e ida atu bele ajuda lori ai-moruk wainhira SAMES distribui bá iha munisípiu, sira distribui tutan bá iha sentru saúde sira ou postu saúde, depende ba sira nia jestaun halo oinsá atu lori ai-moruk sira ne’e ba fatin ne’ebé mak rurál tebetebes no transporte ida-ne’e mak sei ajuda sira,’’ dehan Ministra Saúde.

Dili, 28 Marsu 2022 – Ministériu ba Asuntu Parlamentár no Komunikasaun Sosiál (MAPKOMS), tuir informasaun ne’ebé divulga ofisialmente ohin (28/3) katak, iha semana kotuk, submete ona ba Sekretariadu Tékniku Fundu Covid-19, Ministériu Finansa (MF), pedidu pagamentu suplementu remuneratóriu liña frente profisionál komunikasaun sosiál nian.
MF sei hahú prosesu verifikasaun molok realiza pagamentu. Prosesu verifikasaun ne’e importante tanba atu garante katak dadus hirak ne’ebé submete mai Sekretariadu Tékniku Fundu Covid-19 prienxe ona rekezitu legál tuir Dekretu Lei númeru 1/2022, 5 Janeiru, kona-ba subsídiu ba profisionál ne'ebé hala’o atividade jornalístika, ne’ebé solisita hosi Governu, hodi fornese notísia kona-ba vírus SARS-Cov2 durante Estadu Emerjénsia tinan 2021.
Dekretu Lei númeru 1/2022, 5 Janeiru, ne’e promulga hosi Prezidente Repúblika iha 30 Dezembru 2021. Dekretu Lei ne’e atribui ba profisionál komunikasaun sosiál, subsídiu ho valór $5 kada loron servisu efetivu wainhira hala’o atividade jornalístika hodi divulga informasaun nesesáriu kona-ba prevensaun no mitigasaun Covid-19 durante Estadu Emerjénsia tinan 2021.
Pagamentu suplementu remuneratóriu ho valór $5 kada loron servisu efetivu ne’e, sei realiza atravéz Fundu Covid-19 – Fundu Espesiál ne’ebé Governu kria iha tinan 2020 hodi responde ba pandemia Covid-19 ne’ebé jere hosi Ministériu Finansa.

Dili, 13 Dezembru 2021 – Ministru Administrasaun Estatál (MAE), Miguel Carvalho, iha segunda (13/12) ne’e informa katak, Governu aumenta tán sentru votasaun ba 1.200 iha teritóriu Timor-Leste hodi prepara ba Eleisaun Prezidensiál ne’ebé sei realiza iha tinan 2022.
“Sei aumenta sentru  votasaun no estasaun votu sira iha teritóriu Timor-Leste tomak. Iha eleisaun 2018 Governu tau de’it sentru votasaun 885, maibé ba eleisaun Prezidensiál 2022 sei aumenta sentru votasaun ba 1.200. Aumenta pur-volta 27% hosi sentru votasaun 2018. Estasaun votu sira STAE propoin ona atu hasa'e hosi 1.260 iha 2018 ba 1.500 iha tinan 2022, aumenta 23% hosi estasaun votu 2018 nian,” MAE informa hafoin hasoru malu ho Prezidente Repúblika (PR) Francisco Guterres Lú Olo, iha Palásiu Prezidensiál Nicolau Lobato, Dili.
MAE akresenta tán katak partisipasaun votante sira nian iha eleisaun 2018 hamutuk 81% de’it, signifika 19% mak la ba vota. Tanba ne’e esforsu Governu nian hamutuk ho Sekretaria Tékniku Administrasaun Eleitorál (STAE) no Komisaun Nasionál Eleisaun (sigla portugés CNE)  hakarak aumenta taxa votante sira nian liuhosi aumenta sentru votasaun no estasaun votu.

Dili, 15 Dezembru 2021 – Sekretáriu Estadu Formasaun Profesionál no Empregu (SEFOPE)  liuhosi Diresaun Nasionál Empregu Exteriór (DNEE), ohin (15/12) ofisialmente entrega traballadór Germenino de Deus nia isin mate ba família hodi halo serimónia funerál tuir tradisaun postu-administrativu Letefoho munisípiu Ermera nian.
Germenino de Deus hanesan traballadór timoroan ida ne’ebé ba servisu iha Austrália liuhosi programa Seasonal Worker Program (SWP) iha tinan 2019 no iha loron 23 novembru 2021 akontese insidente rai-lakan hodi rezulta traballadór ne’e lakon vida iha loron 27 novembru 2021 iha Ospitál Royal Darwin. No ohin kuarta  (15/12) ne’e, matebian to’o iha Aeroportu Internasionál Nikolau Lobatu ho aviaun Airnorth no simu diretamente hosi diretór DNEE, Filomeno Soares ho ekipa hodi entrega ba família matebian.
Enkuantu diretór DNEE Filomeno Soares, reprezenta SEFOPE hato’o sentidu kondolénsia profundu ba família matebian no enkoraja espoza matebian, Maria Gorete hodi forsa nafatin hasoru situasaun susar ne’e.
Germenino de Deus moris iha loron 01 fulan Jullu tinan 1987 iha suku Dukurai, postu-administrativu Letefoho munisípiu Ermera.

Bobonaru, 14 Dezembru 2021 – Povu munisípiu Bobonaru simu vizita traballu hosi Prezidente Repúblika (PR) Francisco Guterres Lú Olo, ohin (14/12). ho kultura postu-administrativu Atabae nian iha Loes, no ida ne'e ba dahuluk PR vizita Bobonaru.
Prezidente Autoridade munisípiu  Bobonaru, Ernesto Oliveira Barreto sente kontente ho prezensa PR nian durante loron 3 hahú hosi 14 to’o 16 Dezembru 2021, tanba sira bele hato’o direita preokupasaun ba PR.
“Ha’u sente onradu tanba ho prezensa Exelénsia Prezidente, bele hato’o netik preokupasaun ha’u-nia reinu ninian, tanba foin primeira vez, Exelénsia Prezidente mai iha Munisípiu Bobonaro. Ne’ebé ami Bobonaro sente onradu”, Ernesto informa.
Iha fatin hanesan PR fó obrigadu ba povu Atabae, inklui Administradór no espoza ne’ebé kasu hela lia hodi fó dalan ba viajen PR nian durante loron 3 iha munisípiu Bobonaru.
“Ho haksolok boot tebetebes mak ami simu lia ne’ebé mak kasu hela iha fatin ida ne’e, hodi fó dalan ba ami liu ba fatin ne’ebé de’it. Obrigadu barak. Ha’u-nia liafuan maka ida ne’e de’it. Hakuak boot ba maun-alin sira, inan no feton sira hotu no partikularmente ba Señor Administradór no nia espoza, muito obrigadu”, PR iha fatin simu nia.
Enkuantu vizita traballu PR nian ba munisípiu Bobonaru atu halo diálogu ne’ebé hanaran 'Dada lia ho Lú Olo' ne’ebé sei realiza iha Jináziu Maliana.

Dili, 13 Dezembru 2021 – Xefe Departamentu Emerjénsia Ospitál Nasionál Guido Valadares (sigla portugés, HNGV) Vidal de Jesus Lopes informa katak parte HNGV rejista kazu moras denge barak iha tempu udan.
“Hosi emerjénsia HNGV, loos duni rejista kazu moras dengue maka’as liuliu ba labarik sira ne’ebé durante ne’e mai halo tratamentu iha emerjénsia, relasiona ho tempu udan ne’ebé mak ita hasoru. Komunidade tenke iha konsiénsia, Ministériu Saúde no parte relevante sira ho promosaun hodi promove nafatin ambiente ne’ebé saudável ba komunidade hotu-hotu hodi evita susuk ne’ebé durante ne’e prodúz moras denge mak Aedes aegypti atu tata labarik ka ema boot sira,” Vidal de Jesus informa ba jornalista Timor News, ohin (13/12) iha HNGV, Dili.
Nia dehan katak moras denge mós hamate ona ema barak inklui ema na’in-3 ne’ebé mate iha emerjénsia HNGV.
Nia apela ba ema hotu-hotu atu labele husik bee nalihun iha uma hún, jardín no lata nia laran sira, tenke hakoi tiha lata mamuk sira, hodi evita susuk labele moris hosi bee fo’er sira ne’e.

Bobonaru, 14 Dezembru 2021 – Prezidente Repúblika (PR) Francisco Guterres Lú Olo, hala’o atividade kuda ai-kameli oan iha resintu Osuáriu Maliana, iha tersa (14/12) ne’e, apela ba sidadaun hotu katak, sidadaun ida kuda ai-oan ida hodi fó moris di’ak ba oan no bei-oan sira.
"Kuda ai-oan, tuir nafatin ha’u-nia moto ida ne’ebé hori uluk kedas fó sai ba povu tomak katak sidadaun ida, kuda ai-oan ida, ba moris di’ak ita-nian, moris di’ak ba ita-nia oan ho bei-oan sira atu bele hetan ambiente ida saudavel, ambiente ida ké di’ak ba aban bainrua nian. Ne’ebé mai kuda hela ai-oan iha fatin ida ne’e, simbolikamente atu bele hatudu vontade ida ne’e duni no mós atu hatudu duni ba maluk sira hotu iha postu-administrativu Maliana, Bobonaru tomak, atu hotu-hotu bele haree ba sidadaun ida-idak kuda ai-oan”, PR informa.
PR akresenta, asaun refere hanesan forma simbólika kampaña nasionál kuda ai-oan, ‘Sidadaun ida ai-oan ida', nu’udar parte hosi kompromisu polítiku hosi PR, hodi promove meiu ambiente no dezenvolvimentu ida sustentavel.
Enkuantu Diretór Servisu Agrikultura no Peska Bobonaru, Alberto Gomes Lopes apresia inisiativa PR nian no hatete katak ‘Sidadaun ida, ai-oan ida’ ajuda tebes Ministériu Agrikultura, liuliu Diresaun Servisu Floresta ninian oinsá mak bele atinji programa Governu kada tinan millaun ida ne’e.
Programa refere lansa iha inísiu 2019, hodi kuda ai-oan millaun ida, no to’o iha Novembru tinan ne’e kuda ona ai-oan hamutuk 915.575 iha teritóriu Timor-Leste.

Kovalima, 16 Dezembru 2021 – Komandante Unidade Patrullamentu Fronteira (UPF), Superientendente Polísia  Euclides Belo, ohin (16/12) afirma katak, segundu komandante kompañia Bravo Suai, Servisu Sekreta UPF, iha kuarta (15/12) ne’e, detein joven na’in-2 hatama atributu ilegál grupu arte marsiál, Ikatan Keluarga Silat Putera Timor-Leste (IKS-PTL), liuhosi fronteira Mota Masin no detein iha ponte Tafara aldeia Tabolo, postu-administrativu Tilomar, munisípiu Kovalima.
“Atu informa de’it ami nia membru UPF halo operasaun ne’ebé lidera hosi segundu komandante kompañia hamutuk ho Servisu Sekreta UPF nian, prende karreta tipu Mocrolete ida ho númeru matríkula 37.161 no detein joven mane na’in-2 ho Inisiál TDC, tinan 37 hosi Salele-Wetaba, suku Beiseuk, postu Tilomar ne’ebé hatama mina-rai litru 350. Enkuantu ida seluk nu’udar treinadór grupu arte marsiál iha ranting Gorotu-Same ho naran inisiál AS, tinan 32 hosi aldeia Puscam, suku Gorotu postu-administrativu Same, ne’ebé na’in ba atributu IKS-PTL nian,” Euclides informa via telefone ba SRP.
Euclides Belo afirma tan katak, hafoin halo identifikasaun na’in ba atributu hirak ne’e deklara katak atributu hirak ne’e tama hosi Timor Osidentál liuhosi fronteira Tasi iha loron 14 dezembru 2021, oras 01:00 kalan iha área Mota Masin nian ne’ebé fasilita hosi timoroan ida ho naran inisiál ESA, tinan 30 hela iha Salele Bot, Suku Lalawa, postu-administrativu Tilomar munisípiu Kovalima.
Enkuantu sasán hirak ne’ebé prende mak hanesan, mina-rai litru 350, atributu grupu arte marsiál IKS nian mak hanesan, farda treinu pár 82, kamizola IKS 21, poster IKS 74, envelope logo IKS 74, Kalung Q 42, masimidar pengesahan ho logo IKS 78, sertifikadu IKS 1, livru IKS 1 no poster.

Kovalima, 12 Janeiru 2022 – Atuál Ministra Saúde (MS), Odete Maria Freitas Belo, iha tersa (11/01) ne’e, partisipa iha diálogu Primeiru-Ministru, Taur Matan Ruak ho autoridade lokál no komunidade sira iha Kovalima, no nia hatete katak, polítika Ministériu Saúde (MS) sei harii postu saúde ida kada suku pur fazeadamente.
“Ha’u atu ko’alia kona-ba postu saúde, hanesan ita hatene iha suku atus haat resin, Ministériu Saúde ninia polítika atu harii postu saúde ida-idak iha suku ida-idak, maibé ita sei la harii dala ida, ita sei halo fazeadamente,” dehan Ministra Saúde wainhira partisipa diálogu ho autoridade no komunidade sira iha Aero Portu Xanana Gusmão Suai.
Enkuantu MS subliña tan katak, MS iha ninia kritéria wainhira harii postu saúde iha suku sira bazeia ba númeru abitante entre 1000 to'o 1500. Tanba ne’e MS sujere ba xefe suku sira halo analiza ida hodi tau hamutuk suku rua ka tolu hodi prienxe kritéria MS nia atu bele harii postu saúde ida.

Oekusi, 25 Janeiru 2022 - Prezidente Autoridade (PA) Rejiaun Administrativu Espesiál Oekusi Ambenu (RAEOA), Arsénio Paixão Bano ho ekipa, ohin (25/01) ne’e, hala’o inaugurasaun ba projetu perfurasaun bee moos Noa Ana iha aldeia Mahata, Suku Lela-Ufe, sub-rejiaun Nitibe, tanba komunidade refere durante okupasaun to'o ohin loron foin mak asesu ba bee moos.
Enkuantu objetu refere fó benefísiu direita ba komunidade hamutuk 2.587, kompostu hosi aldeia Mahata ho totál populasaun 1.214, aldeia Kuat-Enes, totál 1.037 uma kain 50 ho bairru Nefolete no aldeia Hau-Ufe totál populasaun 336 ho uma kain 70.
Iha serimónia inaugurasaun ne’e mós, xefe Suku lori komunidade nia naran hato’o agradese PA RAEOA ho ninia ekipa ne’ebé sempre rona komunidade sira nia halerik hodi fura bee moos ne’e.
Perfurasaun bee moos ne'e konstrui hosi kompañia AMLHICHOE Unipesoál Lda ho traballadór 36 profundu metru 60, tanke 3 kompostu hosi tanke pasajen 2 no tanke distribuisaun 1, volume bee 6.8 litru/segundu.

Dili, 20 Dezembru 2021: Governu Timor-Leste liuhosi Ministru Finansa, Rui Gomes, asina akordu empréstimu millaun $35 ho Reprezentante Banku Dezenvolvimentu Aziátiku (sigla inglés, ADB) iha Timor-Leste, Tiago Ribeiro, ohin (20/12) iha edifísiu Ministériu Finansa, Dili, ho objetivu atu hodi hadi’a liña distribuisaun enerjia eletrisidade no moderniza liña distribuisaun enerjia eletrisidade.
“Efetividade projetu ne’e nian hafoin loron-90 tanba ne’e ADB sei halo preparasaun administrativu, rekrutamentu, no prosesu aprovizionamentu atu nune’e hafoin loron determinadu bele hahú implementa ona projetu refere,” parte Ministériu Obras Públika (MOP) informa liuhosi ninia divulgasaun ofisiál ohin (20/12).
Projetu ne’e inklui kapasitasaun ba funsionáriu Eletrisidade Timor-Leste (EDTL), E.P., hodi tau-matan ba sistema modernu atu nune’e fásil kontrolu wainhira iha avariasaun ruma, tanba sei estabelese sentru kontrolu rede transmisaun automátika wainhira iha falla ruma tékniku sira deteta kedas.
“Nune’e, sistema modernizasaun ne’e sei ajuda EDTL, E.P., garante kualidade intervensaun ba avariasaun sira ho rápidamente no mós jere utilizasaun enérjia di’ak liután” parte MOP informa.
Molok ne’e, iha 01 Outubru 2021 liubá Governu Timor-Leste asina mós akordu empréstimu millaun $135 ho ADB ho objetivu atu hodi dezenvolve Aeroportu Nicolau Lobato, Komoro, Dili, ne’ebé iha momentu ne’ebé akompaña direita hosi Primeiru-Ministru Taur Matan Ruak.

Dili, 20 Dezembru 2021: Governu Alemaña entrega ona ró Berlin-Ramelau ba Governu Timor-Leste, no hetan kedas inaugurasaun ofisialmente hosi Primeiru-Ministru (PM), Taur Matan Ruak, ohin (20/12) iha Portu, Dili. Iha sorin seluk no iha loron ne’ebé hanesan, Xanana Gusmão mós lansa ‘Barco Rápido’ ka tétun dehan Ró Lalais ne’ebé ohin nia rasik ho pasajeiru lubuk ida uza hodi halo viajen dahuluk ba Oekusi no to'o ho susesu.
Kona-ba ró Berlin-Ramelau, iha intervensaun wainhira inaugura, PM hateten, partikularmente Ró Berlin-Ramelau nia prezensa hanesan prezente boot ida ba populasaun Oekusi no Ataúru, maibé jeralmente sai mós prezente boot ba populasaun iha Timor laran tomak.
“Projetu konstrusaun ró pasajeiru nasionál daruak depois de ró Berlin-Nakroma ne’e finansia hamutuk hosi Governu Timor-Leste no Governu Repúblika Federál Alemaña nian. Berlin-Ramelau konstrui iha Xina, hosi empreza Armadora hosi Olanda ho naran Damen Shipyards ho nia luan metru 16, kaladu metru 3,3, naruk metru 67,3, konvés ho aas metru 4,8 no sei atinje velosidade másima nós 10 to’o 12. Ró foun ne’e sei troka Nakroma no iha kapasidade ida atu tula ema 380 resin,” haktuir komunikadu ofisiál hosi parte Governu.
Enkuantu tuir observasaun Timor News, Barco Rápido ne’ebé Xanana Gusmão lansa ohin ne’e hala’o ona viajen dahuluk ba Oekusi ho susesu, iha kapasidade atu transporta pasajeiru hamutuk 250, bele halo viajen Dili-Ataúru ho minutu 45 no Dili Oekusi ho oras 4.

Baukau, 12 Janeiru 2022- Ministeriu Edukasaun, Juventude no Desportu (MEJD), distribui materiál emerjénsia ba Eskola Báziku Filiál (EBF) Bukoli, postu administrativu Baucau vila munisípiu Baucau, ne'ebé hetan estragu hosi dezastre naturais, iha loron 21/12/2021.
Materiál apoiu emerjénsia hirak ne'e mak hanesan, kalén Zinco, 0,30 tahan 300, ai-kuadradu 6x7 lolon 50, ai-kuadradu 5x10 tahal 50, kalén lexio metru 30, pregu 10 cm/ kg 15, pregu 12cm/ kg 15,  Prego 15cm/ kg 20 no pregu kalén kg 20.
Enkuantu iha intervensaun diretór Diresaun Nasionál Asaun Sosiál Eskolár (DNASE), Joaquim Martins  hatete katak, apoiu emerjénsia ida ne’e, apoiu ba situasaun ne'ebé emerjénsia hanesan ida agora daudauk ne’e, no laiha maun de obra ba servisu ida hanesan ne’e. Joaquim mós husu ba inan aman, autoridade lokál, dirijenti EBF ne’e rasik hala’o koordenasaun didi'ak ho komunidade sira, atu nune'e materiál sira ne'ebé lori mai bele konstrui fila fali atu nune’e bele normaliza atividade prosesu aprendizajen.

Bobonaru, 19 Dezembru 2021 – Komandante Unidade Patrulamentu Fronteira (UPF), Superientendente Euclides Belo, iha domingu (19/12) ne’e, informa katak, UPF kompañia Alfa Maliana halo vijilánsia iha ponte Nunura no Tunubibi, konsege detein joven mane na’in-3 ne’ebé hala'o atividade tranzasaun kombustivel ilegál iha fronteira terestre entre Timor-Leste ho Indonézia.
“Ita-nia membru servisu sekreta UPF kompañia Alfa, horikalan iha oras tuku 11:30 kaptura ona joven na’in-2 ho inisiál BbM, tinan 33 husi Karabau Bobonaru ne’ebé halo tranzasaun ba kombustivel tipu gazolina hamutuk litru 70, no ida seluk naran inisiál DM, tinan 31 husi Ilatlaun Marobo mós ho kombustivel litru 70. Tuir sira na’in-2 nia deklarasaun ne’ebé fó sai katak iha tán ema seluk mak haruka sira ba foti sasán refere, entaun membru servisu sekreta taktikál dezloka ba iha área Ritabou-Maliana no konsege identifika tán joven mane ida ho inisiál DsB hamutuk ho evidénsia kombustivel litru 210,” Euclides Belo, informa via telefone ba SRP.
Superintendente Euclides Belo, akresenta tan katak, sasán hirak ne’e halo ona auto- aprensaun no entrega ona joven na’in-3 ne’e ba iha komandu Polísia Nasionál Timor-Leste (PNTL), munisípiu Bobonaru hodi  kontinua prosesa ba iha Ministériu Públiku.

Dili, 21 Dezembru 2021: Primeiru-Ministru, Taur Matan Ruak, deklara katak projetu boot ne’ebé posível atu lansa tán iha tinan 2022 mak rekonstrusaun ospitál boot foun tanba estudu ba Ospitál Nasionál Guido Valadares (sigla inglés HNGV) no ospitál Lahane finaliza ona.
“Estudu ne’ebé Ministériu Obras Públika ho Ministériu Saúde halo ba ita-nia Ospitál Nasionál Guido Valadores ho óspital Lahane ne’e hotu ona, espera katak iha tinan oin ita bele halo lansamentu ba óspital boot iha ita-nia nasaun,” dehan Primeiru-Ministru, ohin (21/12) iha munisípiu Aileu, iha okaziaun lansamentu no tau plaka ba futuru instalasaun sidade universitáriu.
Enkuantu iha segunda (20/12) liubá Ministru Obras Públika (MOP), Salvador Eugénio Soares dos Reis Pires, simu ona Maket ka Miniatura Planu Mestri ba konstrusaun foun HNGV hosi konsultór konsórsiu entre kompañia lokál no internasionál, MAFRA Consultante, servisu hamutuk ho HCM EXCELLENCE iha Timor-Leste no Indonézia.
Aléin hosi projetu ospitál boot, Primeiru-Ministru dehan katak sei bele lansa mós projetu konstrusaun Sentru Formasaun Exelénsia iha Metinaru ne’ebé ninia estudu oras ne’e la’o hela.
”Daudaun ne'e halo hela estudu ida ba projetu boot ida tán, ne’e bolu dehan Sentru Formasaun Exelénsia, ne’e formasaun téknika profisionál ba ita-nia oan sira aban bainrua, ke agora estudu la’o hela halo iha Metinaru. Sé buat hotu la’o di’ak, tinan oin ita halo lansamentu,” nia dehan.

Dili, 5 Janeiru 2022 – Prezidente Repúblika, Francisco Guterres Lú-Olo, informa ohin (05/01) liu hosi komunikadu imprensa katak sei dekreta data eleisaun prezidensiál hafoin rona Partidu polítiku sira-nia hanoin.
Tuir artigu 12 hosi lei númeru 7/2006, 28 Dezembru, ho alterasoens susesivas ba lei ne’e, Prezidente Repúblika tenke rona uluk Governu no partidu polítiku ho asentu iha Parlamentu Nasionál, molok dekreta data eleisaun ba Prezidente Repúblika.
Portantu iha loron neen no hitu fulan Janeiru Prezidente Repúblika sei rona partidu polítiku sira asentu iha Parlamentu Nasional atu hatene sira-nia hanoin kona-ba data eleisaun prezidensiál ne’ebé sei akontese, pelu menus loron neen nulu molok prezidente atuál remata ninia mandatu iha 20 maiu 2022.
Relasiona ho informasaun ne’ebé Timor News asesu liu hosi komunikadu imprensa ne’e katak, iha loron neen fulan Janeiru, Prezidente Repúblika sei iha ajenda hala’o enkontru ho Partidu Democrático (PD), Partidu Libertasaun Popular (PLP), Frente Mudança (FM), Frente Revolucionária de Timor-Leste Independente (FRETILIN), enkuantu iha loron 7 fulan Janeiru sei hala’o reuniaun ho Partidu Unidade Desenvolvimentu Democrático (PUDD), Congresso Nacionál para a Reconstrucão de Timor-Leste (CNRT), Kmanek Haburas Unidade Nasionál Timoroan (KHUNTO) no União Democrática Timorense (UDT).
Molok halo enkontru ho membrus lider polítiku sira-nian, Prezidente Repúblika rona tiha ona Governu, liu hosi Primeiru Ministru Taur Matan Ruak no Ministru Administrasaun Estatál Miguel Carvalho.
Nune’e prezidente sei rona mós Comissão Nacional de Eleiõçes (CNE) no Secretário Técnico de Administracão Eleitoral (STAE), kona-ba preparativus ba eleisaun prezidensiál 2022.

Manufahi, 24 Janeiru 2022- Diretór Diresaun Nasionál Transporte Terrestre (DNTT), munisípiu Manufahi, Faustinho Soares, ohin (24/01) ne’e informa katak, DNTT hahú loke teste karta kondusaun ba komunidade sira iha munisípiu Manufahi, kada semana realiza teste iha loron Kinta-Feira no Sesta-Feira ho ema na’in-50 kada loron.
Diretór DNTT hatete katak, munisípiu Manufahi komesa iha tinan 2019 DNTT la realiza teste kartaun kondusaun ba komunidade no iha kinta-feira (20/01) semana kotuk mak foin reativa fali teste refere kada semana hodi fasilita komunidade ne’ebé durante ne’e seidauk iha karta kondusaun.
Diretór DNTT Faustinho Soares realsa tan katak, prosesu teste ne’e fahe ba parte 3 mak hanesan teste eskrita, orál no tama roda.

Manufahi, 07 Janeiru 2022- Sekretáriu Estadu Juventude no Desportu (SEJD), hamutuk ho autoridade munisípiu Manufahi, kinta feira (06/01) ne’e, aloka orsamentu $10,000.00 resin hodi harii dormitóriu no salaun ba Center Kablaki Comunity Development (sigla Inglés-CCDC), iha suku Holarua, postu administrativu Same, munisípiu Manufahi.
Iha serimónia lansamentu harii edifísiu refere, reprezentante SEJD, diretór jerál servisu kooperativa SEJD, João dos Santos, iha ninia diskursu hatete katak, SEJD apoiu orsamentu hodi halo konstrusaun ba dormitóriu no salaun iha CCDC, atu fasilita juventude sira ne’ebé durante ne’e tuir hela kursu lian inglés, kursu téknika agrikultura no kursu sira seluk, nune’e bele prepara foin-sa'e sira atu kompete iha merkadu traballu.
Iha fatin hanesan diretór ezekutivu CCDC, Carlito Marsal, sente kontente tanba bele hetan fundu hosi SEJD hodi harii toba fatin no salaun ba kursista sira iha CCDC nian,tanba durante ne’e CCDC prepara toba fatin no salaun didin ho au no kakuluk taka ho kaleen hodi fasilita kursista sira hosi munisípiu Manufahi no munisípiu sira seluk.
Enkuantu administradór munisípiu Manufahi, Arantes Isaac Sarmento agradese ba SEJD ne'ebé apoiu ona orsamentu hodi finansia ba projetu konstrusaun refere, tanba CCDC hanesan sentru ida ne’ebé durante tinan barak fasilita ona kursu oin-oin ba foin-sa'e sira iha munisípiu Manufahi inklui munisípiu sira seluk.

Dili, 29 Setembru 2022: Prezidente Repúblika, José Ramos Horta, deklara katak nia sei la simu subsídiu ho karater universál dólar amerikanu atus rua ($200) ne’ebé governu sei atribui ba sidadaun, inklui ba membru órgaun soberania sira iha fulan Dezembru, bazeia ba Dekretu Lei, Númeru 27/2022. 
Horta prefere atu Governu atribui subsídiu refere ba de'it ba povu-sira ne'ebé empregu laiha ka ho vensimentu ki’ik.
“Buat rua, se bele karik Governu fó de’it ba komunidade ne’ebé empregu laiha ka vensimentu ki’ik, solusaun seluk mak ita idak-idak ho ita-nia konsiénsia fó osan ne’e tun ba sira ne’ebé osan laiha,” Prezidente Repúblika deklara liafuan ne’e wainhira fila hikas mai Timor-Leste hafoin partisipa iha Asembleia Jerál ONU ba dala-77 iha Nova Iorke Estadus Unidus Amérika.
Xefe Estadu husu ba governu atu halo desijaun polítika hodi atribui de’it subsídiu dólar atus rua ba sidadaun ne’ebé ho rendimentu mensál menus hosi dólar amerikanu atus lima no labele distribui fali ba sidadaun hotu-hotu inklui ba membru órgaun soberania sira.

Dili, 07 Fevereiru 2022 – Reprezentante Organizasaun Mundiál ba Saúde (OMS), Arvind Mathur, ohin (07/02), apoia objetu hanesan Abate kg 600, Malathion litru 200, no mós brosura informasaun denge 50.000, ba Ministériu Saúde (MS) hodi fasilita kontrolu prevensaun dengue iha Timor-Leste.
Objetu prevensaun moras Denge hirak ne'e ofisialmente entrega hosi reprezentante OMS no simu direita hosi Vise-Ministra Saúde, Bonifácio Mau Coli dos Reis, iha Palai das Cinzas, Kaikoli, Dili.
Enkuantu Vise-Ministra agradese ba OMS ninia apoiu kontinuasaun atu haforsa prestasaun servisu relasiona ho kazu moras denge ne’ebé dadaun ne’e fó hela ameasa ba saúde públika iha Timor-Leste.

Lautén, 07 Janeiru 2022 – Primeiru Ministru (PM), Taur Matan Ruak, sexta (07/01) ne’e, hala'o diálogu ho autoridade lokál no komunidade sira iha munisípiu Lautén ho tema ‘Reforsa Reziliénsia Nasaun nian' no diskute mós asuntu importante tolu mak hanesan, kombate Covid-19, hasa’e taxa partisipasaun iha votasaun no ezekusaun Orsamentu Jeral Estadu (OJE) 2022.
Iha diálogu refere, PM hatete katak, tinan 2022 hanesan tinan ne'ebé determina ona  ba realizasaun eleisaun prezidensiál. Tanba ne’e PM, autoridade lokál no komunidade sira diskute asuntu importante sira mak hanesan, kombate Covid-19 liuliu variante foun Omicrom liuhosi vasina, eleisaun Prezidensiál tenke hametin pás no estabilidade atu nune’e iha liberdade ba espresaun kampaña festa demokrasia no hasa’e taxa partisipasaun iha votasaun.
Alein hosi ne’e, Xefe Governu esplika dezenvolvimentu ekonómiku no ezekusaun OJE 2022 ho programa mak hanesan, Uma ba Kbi’it Laek, programa sesta bázika no kontinua sosa produtu lokál. Tanba ne’e PM husu komunidade tenke prodús produtu lokál barak liu tán hodi fornese ba programa sesta bázika, inklui programa seluk ne’ebé Governu implementa hodi hasa’e kresimentu ekonomia iha rai-laran.
Enkuantu PM husu ba populasaun tomak atu servisu hamutuk hadi’a ekonomia uma-laran, tanba hamutuk mak sei sai forsa liután hodi kontra hasoru dezafiu sira.

Dili, 29 Setembru 2022 - Nuno Soares ne’ebé servisu nu’udar tradutór senior iha Parseria ba Dezenvolvimentu Umanu Austrália iha Timor-Leste (sigla Ingés, PHD), iha okaziaun selebrasaun loron internasionál ba tradusaun nian, hatete katak tradusaun hosi lian seluk mai iha Tetun nu’udar meiu ida hodi ajuda Timor-oan sira asesu lalais no komprende informasaun sira iha lian seluk.
Ba Nuno, tradusaun nu’udar ponte ida entre ne’ebé lori Timor-Leste hakbesik ba mundu no ajuda ema seluk hosi kultura no lian la hanesan hodi bele servisu hamutuk. Nuno enkoraja tradutór sira atu aprende vokabuláriu sira halo barak inklui mós envolve iha área oioin hodi aprende liu tán métodu no termu espesífiku sira.
Loron internasionál ba tradusaun fó rekoñesimentu ba profisionais língua sira, ne'ebé hala'o papél importante hodi halibur nasaun sira, fasilita diálogu, akordu no kooperasaun, kontribui ba dezenvolvimentu, hametin paz, no seguransa mundiál.

Dili, 10 Janeiru 2022 - Parlamentu Nasionál (PN) liuhosi sesaun plenária, ohin (10/01) ne’e, aprova ona iha finál globál proposta Lei n.º 27/V/3ª – enkuadramentu orsamentu jerál estadu no jestaun finanseiru públika.
Ho aprovasaun lei refere, ministru finansas, Rui Gomes hatete katak, Timor-Leste halo pasu importante dahuluk iha ámbitu reforma jestaun finanseiru públiku.
“Ho aprovasaun ne’e signifika Timor-Leste halo pasu importante dahuluk iha ámbitu reforma jestaun finanseiru públika no ita konsege estabelese rejime jurídiku ida ke bele rezolve defisiénsia oioin iha rejime orsamentál atuál. Iha lei ne’e rasik, ita sei hetan definisaun klaru kona-ba konseitu perimetru orsamentál no sei redúz rigidez iha enkuadramentu orsamentál,” dehan Rui Gomes hafoin aprovasaun lei refere iha PN.
Enkuantu, Rui Gomes esklarese tan katak, lei enkuadramentu orsamentál ne’e sei substitui Lei Orsamentu Jestaun Finanseira (LOJF) atuál ne'ebé iha ona vijénsia liu dékada ida nia laran. Alterasaun hirak ne'e importante no urjente atu hatán ba limitasaun sira iha LOJF atuál no diploma foun ida-ne’e sei revoga Lei n.º 13/2009, LOJF 21 outubru.

Dili, 03 Outubru 2022 – Governu Liuhosi ministru finansas, Rui Augusto Gomes, ohin entrega ona proposta lei OJE 2023 ho montante totál billiaun $3.16 ba Prezidente Parlamentu Nasionál (PN), Aniceto Longuinhos Guterres Lopes, iha edifísiu Parlamentu Nasionál, Dili.
Iha proposta OJE 2023, Governu aloka millaun $17 ba konstrusaun, reabilitasaun no manutensaun estrada no ponte sira iha área rurál. Aleinde ne’e, Governu mós aloka millaun $15 ba konstrusaun estrada nasionál Pante Makasar no millaun $7.8 ba reabilitasaun estrada munisipál entre Laga no Baguia ne’ebé ho distánsia kilometru 30.
Governu aloka millaun $118 ba eletrisidade nasionál no enerjia renovável ho eskala ki’ik liuhosi EDTL, millaun $25 hodi aselera diversifikasaun ekonomia, millaun $14.5 investe iha setór telekomunikasaun, millaun $6.4 hodi promove produsaun nasionál, millaun $2 ba kriasaun balkaun úniku ba rejistu empreza, no millaun $1.3 hodi harii parke indústria.
Governu aloka millaun $21 ba setór agrikultura hodi apoiu aumentu produsaun no produtividade ne’ebé sustentável. Millaun $3.6 ba sistema irrigasaun Laivai no millaun $2.6 ba Galata. Apoiu estensaun área agrikultura ho orsamentu millaun $2.6 no millaun $2.1 hodi dezenvolve zona agrikultura integradu iha área irigasaun. 
Governu aloka millaun $137 ba edukasaun, millaun $92 ba saúde no millaun $301 protesaun sosiál, no millaun $19.2 hodi implementa programa Bolsa da Mãe (millaun $13.7 sei aloka ba espansaun Bolsa da Mãe Jerasaun Foun), no millaun $22.4 hodi espande programa Merenda Eskolár, hasa’e despesa ba kada labarik no kada hahan hosi $0.25 ba $0.42.
Totál despesas globál billiaun $3.16 ne’e kompostu hosi orsamentu administrasaun sentrál billiaun $2.8 (montante ne’e inklui ona Fundu Kombatentes Libertasaun Nasionál, billiaun $1). Orsamentu Seguransa Sosiál hetan alokasaun millaun $235.7 no RAEOA millaun $120.  
Ho submisaun ne’e, ba oin Parlamentu Nasionál sei hahú debate Jeneralidade iha loron 7 fulan novembru no aprovasaun iha finál globál iha loron 17 fulan novembru molok haruka ba Prezidente Repúblika atu tetu.

Manatutu, 12 Janeiru 2022- Reprezentante Ministériu Edukasaun no Desportu (MEJD), Raimundo José Neto, iha kuarta (12/01) ne’e, inaugura Eskola Sekundária Téknika Vokasionál (ESTV) Prezidente Nicolau Lobato Soibada, munisípiu Manatutu.
Iha serimónia inaugurasaun ne’e, reprezentante MEJD, Raimundo Neto, kongratula no apresia entidade hotu nia esforsu bele finaliza ona eskola refere to'o hetan inaugurasaun.
Iha fatin hanesan, diretór ESTV Prezidente Nicolau Lobato, Joanico Ulha da Costa, hato’o ninia agradesimentu tanba eskola refere hetan ona ninia legalidade no inaugura hosi MEJD, maibé nia mós nafatin hato’o difikuldade ne’ebé eskola refere enfrenta mak hanesan, kadeira no meza hodi bele prienxe iha sala laran.
Enkuantu totál manorin iha eskola refere, kontratadu na’in-7 no voluntáriu na’in-2. Eskola refere mós iha aula 7 no hariis-fatin 2 ba feto no mane.

Dili, 17 Janeiru 2021 – Ministériu Edukasaun, Juventude no Desportu (MEJD) liuhosi karta ofisiál ida ne’ebé Timor News asesu ohin (17/01), informa ba públiku katak rezultadu Ezame Nasionál tinan 2021 nian sei anunsia hikas iha 20 Janeiru 2022 no la konsege anunsia iha 18 Janeiru 2022.
“Gabinete de Avaliação e Desenvolvimento Curicular (GADC) fó-hatene ba Diretór Servisu Munisipál Edukasaun Juventude no Desportu Sira, Diretór Eskola sira, Kordenadór Eskola Filiál sira, Profesór, no Alunu sira, no mós inan-aman sira katak anúnsiu rezultadu Ezame Nasionál ba tinan 2021 ne’ebé previstu ona ba loron 18 fulan Janeiru tinan 2022 sei adia ba loron Kinta, 20 fulan-Janeiru, tinan 2022,” MEJD liuhosi GADC anunsia.

Dili, 07 Outubru 2022 - Prezidente Repúblika, José Ramos Horta no Enkaregadu Negósiu Embaixada Estadu Unidus Amérika (EUA) iha Timor-Leste, Tom Daley, sesta-feira ne’e, entrega prémiu ba asossiasaun no negósiu turizmu 16 ne’ebé sai kampiaun turizmu. Atribuisaun prémiu anuál Turizmu Ba Ema Hotu ne’ebé realiza iha rezidénsia Embaixadór EUA iha Dili, entegra iha selebrasaun Loron Mundiál Turizmu tinan 2022.
Ajénsia Estadus Unidus ba Dezenvolvimentu Internasionál (USAID), liuhosi Projetu Turizmu ba Ema Hotu, organiza eventu ida-ne'e atu rekoñese asosiasaun, negósiu no individu sira ne'ebé kontribui maka'as ba indústria turizmu iha Timor-Leste, liuhosi atendimentu ba visitór sira tuir avaliasaun ba empreza turístika iha tinan kotuk. 
USAID-nia Projetu Turizmu ba Ema Hotu selesiona manán na’in ba prémiu kampiaun turizmu liuhosi sondajen públiku online, hodi loke ba Timoroan no ema sira ne'ebé hela iha rai-li'ur nee'ebé vizita ona nasaun ne'e. Painel internal ida hosi Projetu USAID nian Turizmu Ba Ema Hotu hili manán-na’in sira bazeia ba komentáriu ne’ebé fo sai iha kestionáriu online no númeru hosi nomeasaun ne’ebé kandidatu ida-idak simu.
Empreza balun ne'ebé manán prémiu ne'e simu ona apoiu hosi USAID liuhosi ninia projetu Turizmu ba Ema Hotu, ho total fundu ho valór millaun $1.8. Prémiu ne'e rekoñese mós asosiasaun turizmu nian sira ne'ebé servisu atu garante envolvimentu komunitária no apoiu dezenvolvimentu no promosaun turizmu nian.
Asosiasaun sira ne’ebé simu prémiu mak hanesan, ATKOMA (ne’ebé reprezenta povu no indústria turizmu Atauro), ASTRABEKA (ne’ebé servisu iha área Foho Ramelau), AEMTL (Emprezáriu Feto Timor-Leste nian), ATR-TL (Asosiasaun Turizmu Reliziozu),  ATM-TL (Asosiasaun Turizmu Maritimu), Asosiasaun Hotel Nain Timor-Leste  (HOTL), Asosiasaun Operador Tour Timor (HOTTL).
Manán-na’in ba Prémiu Kampiaun Turizmu nian ne'e mak hanesan, Eko Resort Diak Liu (Barry's Place, Atauro), Hotel Diak Liu (Beachside Hotel, Dili), Restaurante ho presu diak liu - Hahan ho folin menus hosi $8 (Dilicious Timor, AHI MATAN).
Restaurante diak liu (Kafé Aroma), Operadór Tour iha Dili diak liu (Juventude ba Dezenvolvimentu Nasional), Operadór Nasional di’ak liu (Eco Discovery Timor-Leste), Kafé Timor-Leste di’ak liu (Ha-Ha Kafé), Antendimentu Individual di’ak liu ba vizitór sira (Luis Martins hosi Eco Discovery Timor-Leste).

Dili, 26 Janeiru 2022 – Xefe Estadu Maiór Jenerál FALINTIL-Forsa Defesa Timor-Leste (F-FDTL) Tenente Jenerál Lere Anan Timur, hato’o parabéns ba Eiz Prezidente Repúblika José Ramos-Horta tanba hetan fiar hosi Prezidente partidu CNRT Xanana Gusmão hodi kandidata nia ba Prezidente Repúblika 2022-2027. Maibé Lere dehan katak sei furak liután wainhira Xanana, Ramos-Horta no Alkatiri hamutuk.
“Primeiru ha’u fó ha’u-nia parabéns ba maun José Ramos-Horta, no furak kuandu manu aman rua hatudu oin iha ne’ebá más furak liután pelumenus ami-nia líder sira ne’ebé ke lori funu ne’e ba ukun-an ne’e kompletu karik, ha’u dehan furak teb-tebes. Líder sira hanesan maun boot Xanana Gusmão, José Ramos-Horta, Marí Alkatiri, hamutuk mak sira seluk iha tán kotuk ne’e furak duni ba Timór no Timór sei la’o ba oin. Hanesan ha’u-nia maun boot Xanana Gusmão, ha’u-nia maun boot Ramos-Horta, no ha’u-nia maun boot Marí no depois mak ami sira ne’e hamriik iha kotuk, ne’e hanoin furak teb-tebes ba rai Timor,” Lere informa ohin (26/01) hafoin hasoru malu tiha ho Prezidente Repúblika Francisco Guterres Lú Olo iha Palásiu Prezidensiál, Dili.
Nia akresenta katak wainhira sira mak hamutuk hanesan nia temi ne’e entaun povu labele laran taridu tán. 
“kuandu ami mak hanesan ne’e imi lalika laran taridu, Timór sei la’o ba oin nafatin,” Lere dehan.

Dili, 12 Janeiru 2022- Seketáriu Estadu Juventude no Desportu (SEJD), Abrão Nokosiku Saldanha, iha kuarta (12/01) ne’e, entrega prémiu ba vensedór na'in-2, Adilson Bonifacio da Costa no Jorgino dos Santos, iha kompetisaun dezeñu Traze Nasionál Desportu ba kontinjente nasionál Timor-Leste nian.
“Ba Sr. Adilson no Jorgino ami apresia ita boot sira nia kreatividade, parabéns, Estadu foti ida ne’e hanesan rezultadu joven sira nian ne’ebé legaliza ho diploma Ministerial hodi uza ba kompetisaun Nasional,” dehan Abrão Saldanha.
SEJD esplika, durante ne’e kontinjente Timor Leste nian ne'ebé partisipa iha rai li'ur uza traze tuir de'it kontinjente ida-idak no federasaun nia hakarak, maibé iha ona uniformizasaun nune’e kontinjente sira ne’ebé partisipa iha rai li'ur sei uza traze tuir Timor Leste nia identidade.
Enkuantu SEJD atribui prémiu ba manán na'in rua, primeiru lugár Adilson Bonifacio da Costa ho orsamentu $3,000 no segundu lugár $ 2,000 no sertifikadu ba juri sira.
Kompetisaun ba dezeñu uniforme ne’e loke iha fulan novembru tinan 2021 ne’ebé partisipa desiner na'in 21 iha ne’ebé na'in hitu (7) konsege konkorre no rezultadu na'in rua mak sai manán na'in ne’ebé fó sai iha loron 11 janeiru 2022.

Dili, 13 Janeiru 2022- Sekretáriu Estadu Formasaun Profisionál no Empregu liuhosi Diresaun Nasionál Empregu Exteriór , ohin (13/01) ne’e iha salaun East Timor Development Agency (ETDA), abertura programa formasaun Pre-Departure Briefing (PDB) ba kandidatu traballadór na’in-23 ne’ebé atu arranka ba servisu iha Austrália iha fulan Janeiru no Fevereiru 2022 nia laran.
Iha serimónia abertura ne’e diretór DNEE, Filomeno Soares hateten katak objetivu realiza programa formasaun refere, atu informa kle’an disiplina servisu, kultura servisu, no regulamentu balun ne’ebé nasaun Austrália iha, nune’e antes tama ba servisu traballadór sira bele komprende ona.
Diretór DNEE mós husu ba traballadór sira, durante loron rua nia laran atu bele aproveita didi’ak oportunidade ida ne’e hodi aprende, nune’e bele hatene ona regulamentu, no disiplina servisu iha Austrália, tanba regulamentu no disiplina servisu iha Austrália, la hanesan iha ita-nia nasaun.
Enkuantu traballadór na’in-23 ne’e, na’in-17 sei arranka ba Austrália iha loron 26/01/2022, no na'in-10 sei servisu iha kompañia Hillwood Berries, na'in-7 iha kompañia Tasnanian Berries, enkuantu na’in-6 seluk sei arranka iha loron 09/02/2022,  servisu iha kompañia Tou’s Garden.

Dili, 07 Outubru 2022 - Governu liuhosi Vise Primeiru Ministru no Ministru Planu Ordenamentu (VPM no PMO), José Maria dos Reis ne’ebé reprezenta Primeiru Ministru, Taur Matan Ruak, halo lansamentu ba projetu konservasaun udan-been no rai hodi minimiza rísku inundasaun iha kapitál Dili ne’ebé realiza iha Metiaut, postu administrativu Kristu Rei, munispíu Dili.
Iha lansamentu ne’e, Vise Primeiru Ministru hateten katak wainhira ita la halo jestaun di’ak ba bee, rai, no ahi, mak sira sei fó dezastre mai ita.
“Ohin ha’u haksolok tebes bele marka prezensa iha ne’e [...] halo lansamentu ba konservasaun no mitigasaun ba iha inundasaun iha sidade Dili ne’ebé mak ita halo iha Metiaut ida-ne'e. Hanesan ohin hatete katak bee, rai no mós komponente ida tan ne’ebé importante tebes mak ahi, komponente tolu ne’e fó vida ba ita ema, rai, bee no ahi. See ita ema la halo jestaun di’ak ba iha komponente tolu ne’e fó dezgrasa ka fó dezastre ba ita rasik, tanba ida-ne’e maluk sira hotu ohin ita hamutuk iha ne’e atu halo lansamentu ba konservasaun bee ne’ebé mak Ministériu Obras Públikas hahú ona iha fatin balun hamutuk ho Sekretáriu Estadu Ambiente, no mós servisu hamutuk ho ONG sira ne’ebé fó atensaun liu ba oinsá halo konservasaun bee. Ita hotu hatene, bee-matan importante tebes para ita halo konservasaun no ita hotu hatene katak bee bainhira ita halo jestaun ho di’ak nia fó benefísiu mai ita maibé bainhira ita halo jestaun ladi’ak fó fila-fali dezastre boot ba ita. [...] tinan rua tutuir malu iha 2020 no 2021 iha 13 de Marsu no 4 de Abril [...] dezastre ida-ne’e fó impaktu boot tebes ba iha vida populasaun ninian, lakon sasán barak, lakon hela fatin, no afeita mós ba infraestrutura balun, ida-ne’e lisaun boot ida katak oinsá mak ita bele halo jestaun ne’ebé di’ak, ho frazilidade ne’ebé mak ita iha, ita bele supera ba iha situasaun sira hanesan ne’e [...]" 
Iha oportunidade ne’e Vise Primeiru Ministru nu’udar mós Ministru ba Planu no Ordenamentu informa mós kona-ba daudauk ne’e MPO hahú hela estudu ba iha planu urbanu Dili nian, tanba ne’e servisu hamutuk ho instituisaun seluk ne’e importante tebes atu transforma Dili sai sidade ne’ebé sustentável.
Eventu ne’e akompaña hosi Ministru Obras Públikas (MOP), Abel Pires da Silva, Sekretáriu Estadu Ambiente, Demétrio do Amaral de Carvalho, hamutuk ho dirijente sira iha institutu autónomu no tutela, inklui Diretór Organizasaun Naun Governamentál no autoridade lokál sira.

Dili, 11 Outobru 2022- Sekretária Estadu Formasaun Profisionál no Empregu (SEFOPE), liuhosi Diresaun Nasionál Empregu Eksteriór (DNEE), ohin iha salaun DNEE Bekora, realiza serimónia despedida no asina deklarasaun ho família traballadór na’in rua-nulu-resin-tolu (23), ne’ebé atu ba servisu iha Australia liuhosi programa PALM (Pacific Australia Labour Mobility).
Iha serimónia ne’e, Diretór DNEE, Filomeno Soares, hateten aktak  serimónia asina deklarasaun ne’e hanesan konkordánsia ida hosi família traballadór katak sira ida-idak aseita atu husik ninia oan, fen ka la’en ba servisu iha Australia, no la’os Governu maka obriga. Nune’e karik iha futuru mosu problema ruma, parte rua iha hotu responsabilidade hodi rezolve.
Dirijente ne’e husu ba família traballadór sira atu labele halo problema hodi prejudika sira-nia servisu tanbá servisu ne’ebé sira hasoru iha ema-nia rai ne’e todan tebes, no mós karik traballadór sira haruka osan mai karik, tenke uza hó didi’ak, nune’e fila-mai sira bele loke negosiu kiik ruma hodi fó fila-fali servisu ba joven sira seluk.
Iha tempu hanesan Diretór DNEE mós apela ba traballadór na’in-23 ne’ebé hetan ona oportunidade ba servisu iha Australia atu hatudu komportamentu servisu ne’ebé di’ak, respeita lei Australia nian, labele halai sees hosi sistema tanbá ne’e sei taka dalan ba empregadór atu emp

Dili, 21 Dezembru 2020 – Ministra Saúde (MS) Odete Freitas Belo, ohin (21/12), inaugura Laboratóriu Patolojia no Mikrobiolojia, iha Laboratóriu Nasionál Saúde (LABNAS), Bidau Toko baru, Dili. Iha inaugurasaun refere, MS Odete Belo hato’o agradesimentu boot ba apoiu tomak ne’ebé Governu Austrália no Reinu Unidu fó ba Timor-Leste inklui ba prosesu konstrusaun sira iha parte saúde nian hanesan Laboratóriu. Odete Belo husu mós ba pesoál sira ne’ebé servisu iha LABNAS atu halo kolaborasaun di’ak liután ho ekipa sira hosi Menzies School of Health iha Austrália hodi realiza no atinje tarjetu sira. Serimónia inaugurasaun ne’e hetan partisipasaun hosi Embaixadór Austrália iha Timor-Leste Peter Robert, Diretór Jerál Servisu Korporativu Vitor Martins, Diretora Ezekutiva LABNAS Endang da Silva no seluk tán.

Likisá, 12  Janeiru  2022- Ministru Ensinu Superiór Siénsia no Kultura (MESSK), Longuinhos dos Santos, iha kuarta (12/01) ne’e, hamutuk ho membru Governu balun partisipa iha diálogu entre Primeiru-Ministru, Taur Matan Ruak ho autoridade lokál no lider komunitária sira iha munisípiu Likisá, no MESSK aproveita oportunu ne’e hodi partilla mós informasaun kona-ba bolsa estudu.
Iha biban ne’e, membru Governu ne’e, aproveita oportunidade ne’e hodi partilla informasaun kona-ba bolsa estudu ne’ebé mak MESSK liuhosi Fundu Dezenvolvimentu Kapitál Umanu (sigla portugés FDCH) implementa tiha ona atu asegura investimentu iha formasaun rekursu umanu sira.
Ministru informa tan katak, hahú hosi 2011 to’o agora atinji tiha ona 6.401 benefisiáriu, ne’ebé kategoriza kada munisípiu nian, enkuantu munisípiu Likisá ne’ebé mak sai benefisiáriu ba programa refere hamutuk 286, mane 159 no feto 127.
Alein hosi ne’e, Longuinhos informa katak Governu VIII, liuhosi MESSK, kria mós programa foun ida ho naran bolsa hakbiit ba família kbiit-laek sira. Iha programa refere benefisiáriu hosi munisípiu Likisá ne’ebé mak asesu ba bolsa refere hamutuk 49, feto 26 no mane 23.

Manufahi, 14 Janeiru 2022- Ministériu Agrikultura no Peskas (MAP) munisípiu Manufahi hamutuk ho autoridade sira, iha kinta-feira (13/01) ne’e, kuda ai -Kaméli oan huun 277 iha fatin istóriku Don Boa Ventura Luak Manufahi hodi hafutar fatin refere.
Diretór Agrikultura Munisípiu Manufahi, Aurelio do Santos Marques hatete, objetivu kuda ai-kameli hirak ne’e hodi komemora loron mundiál floresta nian ne’ebé sei selebra iha 27/02/2022, hanesan loron espesiál sándalu no floresta tanba ai-kameli konsidera hanesan patrimóniu ambientál nasionál.
Iha fatin hanesan administradór munisípiu Manufahi, Arantes Isaac Saramento hatete katak, lansamentu kuda ai-kameli ba dahuluk ne’e importante, tanba atu proteje ambiente, konserva no hasa'e produsaun ai-kameli iha munisípiu Manufahi, Arantes mós apela ba komunidade iha suku Daisua postu-administrativu Same, asegura ai-kameli oan ne'ebé kuda ona iha fatin refere.
Enkuantu iha tinan 2020 MAP kopera ho ajénsia Internasiónal Deutsche Gusellschaft for Internatinale Zusammenarbeit (sigla Jerman GIZ), prodús ai-kameli oan huun 19.150 iha sentru viveirus Betanu, no tinan 2021 prodús tan ai-kameli oan huun 96.000, hodi distribui ba sentru viveirus komunitária Betanu postu administrativu Same, suku Dotik postu administrativu Alas no Turiskai.

Dili, 13 Janeiru 2022 - Reprezentante inan-aman hosi mellor graduandu Universidade Nasionál Timor Lorosa’e (UNTL) períodu XXV, iha tersa (11/01) ne’e, faluk Viana Ximenes sente orgullu ho oan Clarinha David Lopes nia esforsu hodi hetan mellor klasifikasaun iha UNTL.
“Mensajen ne’ebé ha'u-nia kaben husik hela ba oan sira katak, maski aman ha'u kbiit la to’o maibé ha’u esforsu atu oan imi bele eskola, maibé imi tenke esforsu nune’e bele susesu, tanba ne’e ha'u kontente tebes ba ha’u nia oan Clarinha David Lopes ne’ebé hetan valór boot,”  dehan inan faluk Viana Ximenes iha resintu Sentru Konvensaun Dili (sigla portugés CCD) hafoin partisipa graduasaun.
Graduada Clarinha David Lopes hosi Fakuldade Edukasaun, Arte no Umanidade, reprezenta mellór graduadu sira seluk  hateten katak, durante prosesu estudu nia sempre lembra mensajen hosi nia aman matebian ne’ebé analfabetu, maibé hakarak oan sira tenke eskola to’o nivel universidade.
“Iha momentu ne’e ho orgullu remata ona estudu ho valór 3.39, ha’u hanoin fali apá matebian nia liafuan katak, ha’u mak la hatene lee no hakerek maibé ha’u hakarak imi tenke eskola to’o universidade, maibé imi hakarak kontinua tan, esforsu ba hodi kontinua tanba ha'u-nia kbiit to’o iha ne’e de’it ona, nu’udar oan ha’u hakarak esforsu nafatin hodi kontinua ba oin,” dehan Clarinha.
Enkuantu graduasaun UNTL períodu XXV iha sesaun loraik nian, Clarinha David Lopes sai hanesan mellor klasifikasaun husi Fakuldade Edukasaun, Arte no Humanidade, estudante na’in tolu seluk ne’ebé hetan mós mellor klasifikasaun husi Fakuldade Siénsia Sosiál, Fransisco Xavier da Conceição Pereira Paiva, Fakuldade Direitu Ana Imeliança de Jesus Hula Muda, no Afonso Belo hosi Fakuldade Filozofia no Siénsia Umana.

Dili, 14 Janeiru 2022- Sekretáriu Estadu Formasaun Profisionál no Empregu (SEFOPE), liuhosi Diresaun Nasionál Empregu Exteriór (DNEE), Ohin (14/01) ne’e, haruka tán traballadór timoroan na’in-71 ba servisu iha Korea Súl.
Diretór DNEE  Filomeno Soares, iha Aeroportu Internasionál Nikolau Lobatu husu ba traballadór sira ne'ebé ba servisu atu labele halai ses hosi sistema no hatudu komportamentu servisu ne’ebé di’ak atu nune’e empregadór sira bele foti tán joven timoroan sira seluk ba servisu.
Joven timoroan hirak ne’e, sai hosi Timor-Leste iha oras 13:30 ho aviaun Citilink, ne’ebé sei halo tranzit iha Malasia no Singapura, no iha loron 15/01/ 2022 foin to’o iha aeroportu Incheon Korea Súl.
Enkuantu traballadór na’in-71 ne’e kompostu hosi área fábrika na’in-28, área peskas na’in-30 no traballadór re-entri  na’in-13.

Dili, 14 Janeiru 2022: Primeiru-Ministru Taur Matan Ruak hateten katak populasaun ne’ebé hatuur uma arbiru iha sidade Dili laran, Governu sei haruka ba hela hotu iha suku Hera tuir planu ordenamentu sidade Dili ne’ebé daudauk ne’e Ministériu Planu Ordenamentu halo hela estudu.
Primeiru-Ministru hateten ida ne’e, ohin (14/01), wainhira halo diálogu ho autoridade munisípál no komunitária Dili, iha CCD, Dili, no nia akresenta katak oras ne’e kapitál Dili dezorganizadu no susar tebes atu kontrola, nune’e ninia solusaun mak VIII Governu sei kria abitasaun organizadu ida ho uma rihun rua iha Hera ne’ebé nia prosesu la’o hela hodi prepara ba komunidade sira ne’ebé hatuur uma arbiru iha sidade Dili, maibé prioridade liu ba re-aloka uluk komunidade sira ne’ebé hela iha fatin sira risku ba inundasaun no rai monu no ba sira ne’ebé okupa rai Estadu.
“Ita prepara kondisoins iha Hera, hanesan uma kbiit-laek, iha Díli la hetan, iha de’it Metinaru ho Ataúru, Dili la hetan tanba saida? Ita presiza planu re-ordenamentu Dili, í daudauk Ministériu Obras Publika prepara kondisoins iha Hera, para halo uma ba família rihun rua para ké populasaun sira tuur arbiru sidade laran bele ba iha ne’ebá organizadu,” Primeiru-Ministru dehan.
Xefe Governu mós garante bee-moos no fasilidade ne’ebé di’ak iha abitasaun organizadu ne’ebé Governu atu kria iha Hera ne’e.

Dili, 18 Janeiru 2022 – Negosiante Mario Amaral ne’ebé fa’an kioske iha Fomentu II, Komoro, Dili, hateten katak foinsa’e balu ne’ebé baibain sosa beibeik tabaku masu tomak ne’e ida agora sosa de’it tabaku rahun $0.25 ka $0.50 ho razaun tanba kbiit la to’o ona atu sosa masu tomak ida kada loron.
“Ita-nia labarik joven sira be baibain mai borong masu de’it ne’e agora balu mai sosa rahun de’it ona, $0.25, $0.50, dehan tanba sira-nia osan araska ona,” Mario informa ba Timor News, ohin (18/01), iha Fomentu II.
Iha loron ne’ebé hanesan, negosiante Judit da Silva Borromeu ne’ebé fila-liman ho fa’an sasán iha Bekora, Dili, mós informa katak joven barak mak halo protestu tanba sira hanoin katak negosiante sira mak hakarak hasa’e rasik tabaku nia folin, nune’e susar atu sira fuma ho estável loro-loron.
“Sira sosa de’it kuarter ($0.25), funsionáriu sira mai sosa nafatin masu tomak. Ema joven sira balu dehan sira lakohi ona fuma,” Judit akresenta.
Nafatin iha loron ne’ebé hanesan, Timor News entrevista hikas Inspetór Jerál AIFAESA, Ernesto Monteiro, iha ninia knaar-fatin, Dili, no nia rekomenda ba joven sira katak osan laiha ona di’ak liu para ona fuma.
“Sé sente osan laiha ona lalika konsumu tabaku, konsumu fali buat seluk ne’ebé di’ak liu,” nia dehan.

Dili, 18 Janeiru 2021 – Inspetór Jerál Autoridade Inspesaun no Fiskalizasaun Atividade Ekonómika Sanitária no Alimentár (AIFAESA), Ernesto Monteiro, informa katak AIFAESA sei halo kontrolu hodi haruka negosiante sira tenke hasa’e tabaku nia folin no labele kontinua fa’an tabaku ho folik ki’ik.
Inspetór Jerál AIFAESA hato’o asuntu ne’e ba jornalista Timor News, ohin (18/01) iha nia knaar-fatin Dili, no nia akresenta katak negosiante ne’ebé kontinua fa’an tabaku ho folin ki’ik AIFAESA sei haruka hasa’e nia folin tanba polítika hasa’e tabaku nia folin ne’e ho objetivu atu hamenus konsumidór tabaku iha Timor-Leste hodi prevene ema hosi moras balu.
“La sala tabaku ne’e sira hasa’e duni ninia taxa kuaze 50%, nune’e tabaku ne’ebé tama mai sira tenke hasa’e duni ninia folin para bele limita ema atu konsumu tabaku. […] Aban-bainrua ami hosi AIFAESA sei halo kordenasaun ho ministériu relevante sira hodi halo inspesaun, sé mak la kumpri, fa’an tabaku sei ho presu ne’ebé ki’ik katak sira fasilita (ema atu konsumu), ami sei halo kordenasaun hodi kontrola ida ne’e no haruka sira hasa’e hotu folin […] Presu sei ki’ik hela haruka tenke hasa’e tiha,” Ernesto Monteiro informa.
Nia hato’o mós mensajen ba foinsa’e no estudante sira atu labele atrapalla ho tabaku nia folin, maibé di’ak liu para ona fuma tanba sei fó impaktu negativu ba sira liuliu estraga osan no saúde.

Dili, 21 Janeiru 2021 – Konsellu Ministru hala’o sorumutuk extraordináriu ohin (21/01) iha Palásiu Governu, Dili, lidera hosi Primeiru-Ministru Taur Matan Ruak, no deside ona hodi propoin ba Prezidente Repúblika (PR) Francisco Guterres Lú Olo atu ezonera Tenente-Jenerál Lere Anan Timor hosi nia kargu nu’udar Xefe Estadu-Maiór-Jenerál FALINTIL-Forsa Defeza Timor-Leste.
Iha sorumutuk ne’e, Konsellu Ministru mós deside hodi aprova proposta ida hodi nomeia hikas atuál Vise Xefe Estadu-Maiór-Jenerál F-FDTL Falur Rate Laek ba kargu Xefe Estadu-Maiór-Jenerál F-FDTL hodi troka Lere, tuir publikasaun ofisiál hosi parte Governu ne’ebé Timor News asesu ohin (21/01).
Konsellu Ministru mós deside hodi nomeia Brigadeiru Jenerál Calisto dos Santos Coliati ba kargu Vise Xefe Estadu-Maiór-Jenerál F-FDTL, no mantéin nomeasaun Komodoru Pedro Klamar Fuik ba kargu Xefe Estadu-Maiór Forsa Armada.

Manufahi, 20 Janeiru 2022 - Responsavel médiku vijilánsia epidemiolójika munisípiu Manufahi Doutór Aquino Marques Sarmento informa, ohin (20/01) ne’e katak, Sentru Saúde Internamentu munisípiu Manufahi rejistu kazu dénge 19 iha inísiu fulan janeiru tinan 2022, maioria labarik idade menus husi tinan 15 mai kraik.
Doutór Aquino esplika, kazu denge 19 ne’e deteta iha fulan janeiru nia laran hahú husi loron 01/01 to’o 20/01, hosi totál pasiente na’in-19 ne’ebé baixa iha sentru saúde Internamentu Same, pasiente na’in-5 mak transfere ba ospitál Referál Maubisi tanba grave, hosi totál pasiente ne’ebé halo tratamentu iha sentru Saúde Internamentu Same, maioria rekupera no fila ona ba uma no agora dadaun hela na’in-2 mak sei baixa hela iha fatin refere.
Nia salienta tan katak saúde Manufahi rejistu kazu denge iha semana datoluk fulan janeiru tinan 2022 aas liu kompara ho tinan 2021 hahú hosi fulan janeiru to'o dezembru rejistu de’it kazu 20, no husi totál kazu ne’e pasiente na’in-1 mak mate.
Enkuantu atu prévene moras denge iha Manufahi parte saúde ambientál halo ona prevensaun, hodi halo fogin iha fatin ne’ebé risku ba denge iha suku Babulo no suku Letefoho postu administrativu Same, tanba suku 2 ne’e iha vila laran ne’ebé kada tinan sempre identifika pasiente denge.

Oekusi, 20 Janeiru 2022 - Prezidente Autoridade Rejiaun Administrativa Espesiál Oekusi Ambenu (RAEOA), Arsénio Paixão Bano, ho ekipa, iha kinta (20/01) ne’e, realiza lansamentu hatur fatuk dahuluk ba projetu klínika izolamentu Tuberkuloze, inklui rezidensia pesoál saúde nian iha Sakato hodi garante kualidade atendimentu ba izolamentu refere.
Objetivu hosi konstrusaun refere hodi garante atendimentu saúde iha RAEOA tanba futuru ospitál Referál Oekusi sei sai alternativu ida hodi fó satisfasaun ba komunidade no sosiedade hotu.
Enkuantu konstrusaun refere konstroi hosi kompañia Tafen Kuan Unipessoal Lda, ho medida metru 25x10 kompleta ho sala atendimentu administrasaun no laboratórium no fasilidade sira seluk.
Alein hosi izolamentu, harii mós rezidénsia ba pesoál saúde, ho medida metru 11x7,5 no kompleta ho moru. Totál orsamentu ba projetu rua nee mak $154.551,69.

Manatutu, 25 Janeiru 2022 - Ministériu Agrikultura no Peska (MAP) liuhosi Diresaun Násional Estensaun Agríkola (DNEA) Departamentu Dezenvolvimentu Programa no Metodolójia Estensaun Agrikola, iha sexta (21/01) ne’e, kolleta hare ton/ha 5.4 iha área éktare 2,1 ne'ebé uza sistema Prátika Agrikultura Di’ak (PAD) no uza adubu orgániku POC NASSA, iha irrigasaun Bluto suku Haturalan, postu-administrativu Laleia, munisípiu Manatutu.
Iha biban ne’e, tuir tékniku implementadór Vasco Simões hateten katak, objetivu ba loron ohin nian maka kolleita hare, ne'ebé maka tinan kotuk halo ona no atividade ne’e mós hanesan eskola kampu ba agrikultór sira kuda hare uza sistema PAD, iha área  ektare 1,2.
“Ita halo treinamentu oin rua uza adubu orgániku no ida seluk la uza adubu orgániku, adubu orgániku ninia produtividade hetan 2,04 ton/ha no ida la uza adubu orgániku ho produtividade hetan 5,4 ton/ha. Kontinuidade ba iha eskola kampu ne’e politikamente, tanba tinan ida ne’e ita sei muda fila fali ba iha programa seluk no iha fatin seluk, ba tinan ida ne’e ita la iha kontinuidade depende ba iha Xefe Departementu no Diretór sira nia polítika, no teknikamente ita hakarak kontinua,”  hateten Vasco.
Alein hosi ne’e, tékniku  rekomenda mós ba grupu agrikultór sira atu bele uza fali sistema ida ne'ebé uza adubu orgániku, tanba sistema refere hatudu rezultadu di'ak tebes kompara ho la uza adubu orgániku Poc NASSA.
Enkuantu diretór Servisu Agrikultura Munisípiu Manatuto, Tomas Piedade Francisco hateten katak, sira kontinua motiva agrikultór sira bele komprende, liuliu saida mak durante ne’e agrikultór sira aprende liuhosi eskola kampu, ho esperiénsia ne'ebé sira iha bele hatutan tan ba agrikultór sira seluk ne'ebé la partisipa hodi bele hatene no komprende di'ak kona-ba matenek ne'ebé tékniku fó ba sira iha eskola kampu refere.

Oekusi, 25 Janeiru 2022 – Prezidente Autoridade RAEOA Arsénio Paixão Bano, ohin (25/01), halo lansamentu ba brand Foos Membramo Oekusi, iha sentru armajen Aenmat, aldeia Usapibela, suku Lalisuk, Pante-Makasar.
”Ohin ita lansa ona brand foos membramo. husu ba ‘kaob oel’, P3A no téknika atu deskute beibeik oinsá atu hasa’e produsaun, Marka ba resiklajen ne’e di’ak no kualidade mós tenke di’ak, nune’e bele fa’an ho presu ne’ebé di’ak,” PA RAEOA hateten iha nia intervensaun.
Nia akresenta tán katak Autoridade RAEOA esforsa atu agrikultór sira mós manán rendimentu hanesan ho funsionáriu sira. Tanba ne’e Autoridade iha ona planu atu harii sentru lojístika rejionál.
“Husu ba natar na’in atu servisu tuir rekomendasaun hosi tékniku agrikultór nian no tenke servisu maka’as hasa’e produsaun foos membramo,” Arsénio dehan.

Dili, 24 Janeiru 2021 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór, servisu hamutuk ho ekipa Ospitál Nasionál Guido Valadares (sigla portugés HNGV), ohin (24/01), realiza teste PCR Covid-19 ba traballadór timoroan hamutuk na’in-39 iha Laboratórium HNGV, Bidau, Dili, tanba sira atu aranka ba servisu iha Korea Súl iha 25 Janeiru 2022 iha área peska.
Hosi rezultadu PCR ne’e, karik hatudu negativu entaun sira sei halo kuarentena durante kalan ida molok atu aranka, no to’o iha Korea Súl mós sei halo tán kuarentena durante loron sanulu.
Iha 21 Janeiru liubá parte SEFOPE asina ona deklarasaun ho traballadór hirak ne’e ida-idak ninia família no realiza serimónia despedida.
“Serimónia asina deklarasaun ida ne’e ho sentidu katak família pronto atu husik nia oan ka nia la’en sees hosi nia leet hodi ba servisu iha Korea Súl, nune’e karik mosu problema liuhosi ita-nia hakarak parte rua iha hotu responsabilidade,” Diretór Diresaun Nasionál Empregu Exteriór Filomento Soares hateten iha serimónia asinatura deklarasaun ne’e.
Tuir loloos iha ema na’in-40 mak atu aranka, maybe na’in-1 rezigna-an tanba hetan difikuldade iha orsamentu.

Bobonaru, 25 Janeiru 2022- Komandante Polísia Nasionál Timor-Leste (PNTL) munisípiu Bobonaru, Superintendente Polísia António Mauluta, iha segunda (24/01) ne’e  informa, PNTL liuhosi servisu vijilánsia kaptura joven na’in-3 iha área fronteira terestre tanba halo atividade komérsiu ilegál hosi Indonézia mai iha suku Gildapil, postu-administrativu Lolotoe, munisípiu Bobonaru.
“Atu informa katak iha loron sábadu iha tuku 6 loron kraik ita-nia membru PNTL hosi eskuadru PNTL Bobonaru, Ofisiál Polísia Suku (OPS) Aiasa, OPS Kota Boot, OPS Molop no ajente sekreta Unidade Patrullamentu Fronteira (UPF) servisu konjunta halo patrolla iha área fronteira, hapara karreta truck 3 no konsege kaptura joven mane na’in-3 iha suku Gildapil, tanba halo atividade komérsiu ilegál ba sigarru ne’ebé hatama liu dalan ilegál hosi Atambua-Indonézia mai Timór-Leste”, Mauluta informa via telefone ba SRP.
Komandante ne’e esplika tan katak, motorista na’in-3 ne'e ho inisiál, DhB tinan 24 hela iha Suku Gildapil, Aldeia Atus, xapa matríkula A. 53.459 TL tula sasán iha laran mak hanesan sigarru marka Gudang Garam Surya hamutuk kaixa 7, Tabaku marka Pohon Sagu kaixa 52 ne'ebé falun iha karoon laran hamutuk ho kafé ho kulit saka 36, FjC tinan 25 hosi suku Gildapil aldeia Gildapil, xapa matríkula A. 52.099 TL, tula sasán mak hanesan, sigarru marka Gudan Garam Surya kaixa 14, Tabaku Pohon Sagu kaixa 10 falun iha karoon laran hamutuk ho Kamí saka 26, no TdJ  tinan 30 suku Gildapil aldeia Gildapil  ho xapa matríkula A. 50.704 TL, tula sasán mak hanesan, sigarru Surya kaixa 19, tabaku Pohon Sagu kaixa 14 no falun iha karoon laran hamutuk ho Kamí saka 24.
Enkuantu UPF kompañia Alfa Tunubibi halo ona identifikasaun katak na’in ba objetu hirak ne'e mak Estanislau, hosi suku Gildapil, Aldeia Gildapil no agora daudaun suspeitu na'in-3 hamutuk ho evidénsia sira ne’e entrega ona ba komandu PNTL munisípiu Bobonaru hodi halo prosesu identifikasaun hodi submete ba prosesu investigasaun.

Dili, 25 Janeiru 2022 - Diretór Diresaun Nasionál Empregu Exteriór (DNEE), Filomeno Soares  iha Airoportu Internasionál Nicolau Lobato, ohin (25/01) informa katak, Sekretaria Estadu ba Formasaun Profisionál no Empregu (SEFOPE) liuhosi, DNEE haruka tán traballadór timoroan na’in-38 ba servisu iha Korea Súl no na’in-1 kansela tanba teste PCR deteta pozitivu Covid-19.
Traballadór timoroan na’in-38 ne’e, sai hosi Timor-Leste iha oras 13:30 ho aviaun Citilink, ne’ebé sei halo tranzit iha Malázia no Singapura, iha loron 26 Janeiru 2022 mak to'o iha Aeroportu Incheon Korea Súl.
Diretór DNEE apela ba traballadór na’in-38 ne’ebé ohin aranka ba Korea Súl atu servisu labele halai sees hosi sistema, hatudu komportamentu servisu ne’ebé di’ak nune’e empregadór sira bele foti tán joven timoroan sira ne’ebé hein hela oportunidade.
Alein hosi ne’e, Filomeno enkoraja traballadór ne’ebé detetadu pozitivu Covid-19, labele lakon vontade maibé husu atu halo tratamentu ba moras refere, nune’e hein oportunidade tuir mai.

Dili, 26 Janeiru 2022 - Estudante António Pereira ho idade tinan 17 mate tanba tara-an iha tersa (25/01) ne’e parte loro-kraik, iha aldeia Sesurai, suku Betanu, postu-administratívu Same, Manufahi.
Joanico Noronha Branco nu’udar lia-na’in iha aldeia Sesurai, kuarta-feira (26/01) ohin ba jornalista sira informa katak, kronolojia hosi omesídiu ne’e akontese mais-ou-menus tuku 5 loro-kraik hafoin matebian ho nia bin sira fila hosi to’os, to’o mai uma matebian lori tali-fíu tara-an iha nia kuartu laran maibé familia hotu la hatene. Familia sira hatene hikas iha momentu nia kolega ba buka matebian, no deskobre katak matebian mate ona ho kondisaun tara-an iha tuku 6 loro-kraik.
Hafoin akontesimentu, familia informa kedas ba lideransa komunitária hodi informa ba komandu polísia hodi ba hatún mate-isin no halo investigasaun ba motívu akontesimentu ne’e.
Lia-na’in Joanico realsa, matebian nu’udar oan mane ikun ne’ebé hala’o estudu iha klase 6 iha eskola ensinu báziku Uma-Berloik postu-administrativu Alas, matebian tinan 17 ona maibé foin klase 6 iha ensinu báziku tanba eskola tarde, matebian ho nia inan-faluk no nia bin na’in rua ne’ebé kaben-na’in ona, durante ne’e sira laiha problema ruma mak mosu iha sira-nia familia.
Mate-isin hafoin polísia sira hatún hosi kondisaun tara-an, polísia sira entrega ba familia hodi halo prosesu fúnebre iha aldeia Sesurai, suku Betanu, postu-administrativu Same.

Dili, 26 Janeiru 2022 - Diretór Diresaun Nasionál Empregu Exteriór (DNEE), Filomeno Soares, iha salaun DNEE Bekora, ohin (26/01), hala’o enkontru hó kandidatu traballadór Timor-oan entry-list na’in atus-rua-sanulu (210) ne’ebé tuir planu atu aranka tán ba servisu iha Korea Súl iha loron 18 no 28 Fevereiru 2022.
Iha biban ne’e Diretór DNEE hateten, objektivu hosi enkontru ne’e atu bele informa kritéria ne’ebé Governu Korea Súl fó, no mós orsamentu ne’ebé kandidatu traballadór sira atu perpara, tanba montante orsamentu no kritéria la hanesan ona ho uluk wainhira Covid-19 seidauk mosu.
Kritéria ne’ebé kandidatu sira tenke kompleta mak, vasinasaun kontra Covid-19 kompleta doze daruak, teste médiku no teste PCR Covid-19, molok traballadór aranka ba Korea Súl tenke halo kuarentena durante kalan ida, no ba to’o iha Korea Súl sei halo tán kuarentena durante loron sanulu no teste médiku dala ida tán.
Dirijente ba diresaun ne’e mós apela ba kandidatu traballadór sira ne’ebé naran tama ona iha entry-list, atu hadook-an hosi ransu livre, labele komete krime, no kuidadu nafatin saúde, tanba komete krime no saúde la di’ak sei labele ba servisu iha Korea Súl.
Tempu hanesan Diretór DNEE afirma ba kandidatu traballadór sira katak, seidauk fixu atu sira bele aranka hotu, tanba iha prosesu teste PCR Covid-19 no saúde karik balu hetan moras sei halo kanselamentu, no mós balu empregadór hosi Korea Súl mak seidauk posível atu bele simu.

Dili, 22 Dezembru 2020 – Ministru Petróleu no Minerál (MPM) Victor da Conceição Soares, akompaña hosi Asesór Tékniku MPM, hamutuk ho Prezidente Konsellu Administrasaun Timor GAP, E.P António Sousa ho nia ekipa, hala’o sorumutuk ohin (22/12) iha Timor Plaza Dili, ho juventude hosi Beasu, munisípiu Vikeke, ne’ebé akompaña direita hosi Xefe Suku Beasu, hodi ko’alia kona-ba preparasaun rekursu umanu ba projetu Tasi Mane iha Beasu. Iha sorumutuk ne’e, ekipa Downstream Timor Gap halo aprezentasaun kona-ba preparasaun rekursu umanu ba juventude hamutuk na’in-25 hosi Beasu ne’ebé iha futuru sei hala’o knaar iha projetu Tasi Mane Beasu. Molok ne’e, MPM Victor Soares halo uluk aprezentasaun kona-ba polítika Ministériu Petróleu no Minerál nian relasiona ho projetu Tasi Mane.  Hafoin ida ne’e, Prezidente Konsellu Administrasaun Timor Gap mós halo aprezentasaun kona-ba prosesu negosiasaun Greater Sunrise liga ho projetu Planta LNG Beasu.

Bobonaru, 26 Janeiru 2022 - Komandante Unidade Patrullamentu Fronteira (UPF), Superintendente Polísia Euclides Belo, hamutuk ho Komandante Polísia Militár (PM), Primeiru Sarjentu Lekiluru, Postu Mota-Ain hamutuk ho ekipa tékniku, ohin (26/01) ne’e, ho voluntariamente konstrui uma ba komunidade kbiit-laek iha Aldeia Tolan TCL 23, Suku Batugade, postu-administrativu Balibo, munisípiu Bobonaru.
“Ita-nia intensaun atu fasilita de'it komunidade sira ne'ebé merese duni hetan tulun, hanesan timor oan ami iha responsabilidade morál atu ajuda malu. Maski apoiu ne’e ki'ik maibé UPF no PM kontinua servisu hamutuk presta servisu báziku ba komunidade sira no garante seguransa ba ita-nia sidadaun atu komunidade sira aproveita hodi dezenvolve moris no envolve sira nia an ba dezenvolvimentu nasionál”, komandante UPF, Euclides Belo Informa via Telefone.
Enkuantu Komandante UPF ne’e esplika, materiál ba konstrusaun refere apoiu hosi parseria Polísia Nasionál Timor-Leste (PNTL) nian, no apoiu refere benefísiu direta ba komunidade sira iha suku no aldeia ne'ebé merese hetan.
“Ita hakarak hateten katak materiál konstrusaun ba uma ne’e mai hosi ekipa Mama Bolu, Dr. Sam no Avo Ramos Horta, maski simples ita buka atu halo uma ne’e ho konfortável no iha loron rua nia laran komunidade sira bele hela ona iha uma refere”, Euclides Belo hateten.

Dili, 27 Janeiru 2022 – Jemanuel dos Santos nu’udar Superisor kompañia The Jackie One, informa katak nia ho sira foinsa’e balu hamutuk ho nia maun rasik, harii kompañia refere hodi prodúz manteiga utiliza forerai ne’ebé sosa hosi to’os-na’in sira, barak liu sosa hosi to’os-na’in sira iha Baukau.
“Manteiga ne’e ninia matéria prima mak forerai. […] forerai ami sosa hosi to’os-na’in sira, barak liu hosi Baukau. Ami halo ida ne’e tanba atu hamenus importasaun,” Jemanuel informa ba Timor News, ohin (27/01) iha kompañia fatin, , Dili.
Nia dehan katak produtu refere ema sosa maibé dala-barak sira hasoru difikuldade iha merkadu tanba produtu importadu impede sira nian nune’e ladún folin di’ak.
“Ida importa ne’e taka dalan ba ami […] Governu tenke tau-matan mai joven nia kreativu. Tenke fó espasu ba sira hodi tama iha merkadu no buka mekanizmu oinsá ita-nia produtu iha Timór ne’e tenke haruka ba rai-li’ur,” Supervisor ne’e dehan.
Kompañia refere harii iha inísiu tinan 2021 ho joven balu sira-nia inisiativa, no to’o oras ne’e produtu manteiga uza forerai refere sirkula ona iha Dili.

Dili, 27 Janeiru 2022 – Prezidente Repúblika (PR), Francisco Guterres Lú Olo, ohin (27/01), hala’o ona reuniaun hodi rona hanoin hosi Konsellu Superiór Defeza no Seguransa (KSDS) kona-ba proposta hosi Governu ba ezonerasaun Xefe Estadu Maiór-Jenerál, Tenente Jenerál Lere Anan Timur, no nomeasaun ba sira seluk, PR sei estuda fali lai molok nia foti desizaun.
“Bainhira esplika tiha situasaun ne’e ida-idak mós fó hanoin. Fó hanoin barak, hanoin pozitivu. Órgaun konsulta, Prezidente mak deside. […] Bele loron ida, loron rua, bele oras mós bele. Estuda kuandu to’o ona nia fó-sai,” Xefe Casa Militár António Soares Maukalo informa, tuir Gabinete PR nian fó-sai ohin.
Xefe Casa Militár esplika, iha reuniaun refere, tuir regra katak Tenente-Jenerál Lere rasik labele rona, tanba ne’e dispensa tiha nia hodi hela iha li’ur de’it. Nune’e mak ohin Tenente-Jenerál sai tiha ba li’ur.
Hafoin estuda no halo tiha análize, PR sei fó-sai rezultadu ka desizaun loloos kona-ba Tenente-Jenerál Lere nia pedidu reforma ne’e iha tempu badak nia laran.

Dili, 21 Dezembru 2020 – Governu Japaun fornese fundu finanseiru ho montante $90.900,00 ba Organizasaun Naun Governamentál HADEZTA hodi implementa projetu konstrusaun Postu Saúde iha suku Souro, postu-administrativu Lospalos, munisípiu Lautén. Apoiu finanseiru ne’e Japaun fornese liuhosi serimónia asinatura Fundu Asisténsia ba Seguransa Umana (FASU) ne’ebé realiza ohin (21/12) iha Embaixada Japaun, Praia dos Coqueiros, Dili, no asina direita hosi Embaixadór Japaun iha Timor-Leste Masami Kinefuchi ho Diretór HADEZTA Francisco de Araújo, no akompaña hosi Ministra Saúde Odete Freitas Belo. “Ami sura nafatin apoiu sira ne'ebé mak iha ho ami-nia responsabilidade tomak atu tau atensaun hodi bele haree ba apoiu sira ne'ebé mak fó oinsá bele la'o ba oin,” dehan Ministra Saúde ba Embaixadór Japaun. Ministra Saúde mós hateten katak parte saúde fó konfiansa tomak ba parte HADEZTA ne’ebé nu’udar timoroan de’it atu implementa projetu ne’e ho di’ak.

Dili, 28 Janeiru 2021 – Prezidente Repúblika Francisco Guterres Lú Olo ezonera ona Lere Anan Timur hosi nia kargu nu’udar Xefe Estadu Maiór Jenerál F-FDTL, no nomeia hikas Falur Rate Laek hosi asume kargu nu’udar Xefe Estadu Maiór Jenerál F-FDTL foun.
“Ezonerasaun ba kargu Xefe Estadu Maiór Jenerál Forsa Armada no bazeia ba prosedimentu no kondisaun sira define kona-ba promosaun alta xefia military tuir Novo Estatutos Militares FALINTIL – Forsa Defeza Timor-Leste (F-FDTL) no tuir desizaun Konsellu Ministru ba promosaun Majór-Jenerál Domingos Raul Falur Rate Laek, Prezidente Repúblika promove Falur Rate Laek ne’ebé ezerse kargu nu’udar Vise-Xefe Estadu-Maiór-Jenerál ba Tenente-Jenerál,” haktuir publikasaun ofisiál hosi Prezidénsia Repúblika, ohin (28/01).
Molok ne’e, hori-sehik (27/01) Prezidente Repúblika rona uluk hanoin hosi Konsellu Superiór Defeza no Seguransa (KSDS) kona-ba desizaun Konsellu Ministru nian 21 Janeiru relasiona ho ezonerasaun, promosaun no nomeasaun alta xefia militár.

Manufahi, 02 Fevereiru 2022 - Polísia Tránzitu munisípiu Manufahi, iha fulan Janeiru 2022 to’o Fevereiru ohin (02/02) ne’e, pasa revista iha munisípiu Manufahi konsege prende motorizada 30 resin, tanba kontra regra kódigu tránzitu nian.
Xefe polísia Tránzitu munisípiu Manufahi inspetór asistente polísia, Ivo Magno hateten katak, pasa revista refere hala'o hanesan atividade rutina polísia tránzitu nian, ho objetivu atu eduka sidadaun sira hodi kumpre regra tránzitu nian.
Xefe Polísia ne’e akresenta tán katak, iha fulan janeiru nia laran rezultadu pasa revista konsege prende motorizada 20 resin no iha fevereiru 02/02 ne’e prende tan 10 tanba na'in ba objetu hirak ne’e balun la uza kapasete, la lori dokumentu no dokumentu mate.
Enkuantu atividade pasa revista iha loron ohin (02/02) ne’e foka liu ba kartaun kondusaun, tanba dadaun ne’e servisu Diresaun Transporte Terrestre munisípiu Manufahi, kada semana realiza ona teste kartaun kondisaun, ba sidadaun ne’ebé seidauk iha kartaun.

Manufahi, 31 Janeiru 2022 – Abertura tinan létivu 2022 ba estudante sira iha munisípiu Manufahi ho selebrasaun Eukaristia iha parókia Nossa Señora de Assunção Same, ohin (31/01) ne’e, Padre Bernardo Perreira Domingos Paiva, iha nia Omilia husu ba estudante sira atu respeita no hakru'uk ba manorin sira tanba manorin sira konsidera hanesan inan-aman iha eskola no mós eroi.
Selebrante ne'e mós husu ba estudante sira labele preokupa liu ba facebook (FB) no televizaun tanba sei la halo ema atu sai matenek,atu sai ema matenek la’os de’it estuda maibé presiza reza husu Na’i Maromak nia espíritu matenek kbiit no forsa nian.
Enkuantu Amu Vigáriu parókia Nossa Señora Assunção Same ne’e, enkoraja estudante sira atu labele husik espíritu fo’er atu domina espíritu moos iha estudante sira nia fuan, tanba espíritu fo’er buka meiu oin-oin atu domina fuan hodi monu ba sala.

Dili, 02 Fevereiru 2022 – Vise-Reitór ba Asuntu Akadémiku no Garantia Kualidade, Samuel Venâncio de Sousa Freitas, iha (25/01) ne’e informa katak, Ajénsia Nasionál Avaliasaun no Akreditasaun Akadémika (ANAAA), halo avaliasaun ba departamentu 6 iha  Universidade Nasionál Timor Lorosa’e (UNTL) nian, hetan ona akreditasaun hosi ANAAA.
“Ita hetan ona rezultadu husi ANAAA kona-ba Departamentu neen ne’ebé avalia ona iha 2021 liubá, no rezultadu fahe ona ba Fakuldade sira, hanesan kursu lima akreditadu ho C no departamentu ida mak akreditadu ho B”, Vise-reitór ne’e informa iha Kampus Sentrál UNTL Dili.
Vise-Reitór akresenta tan katak, bazeia ba padraun sanulu hosi ANAAA nian, avaliasaun hodi eleva kualidade akadémiku, no ida-idak hetan rekomendasaun ba futuru bele hadi'a kuríkulum, infraestrutura, rekursu umanu, fasilidade no seluk tan.
Enkuantu departamentu hirak ne’ebé mak hetan avaliasaun husi fakuldade Medisina no Siénsia Saúde: Departamentu Farmásia (C), Departamentu Nutrisaun i Dietétika (C); Fakuldade Edukasaun Arte no Umanidade: Departamentu Ensinu Dalen Tetun (C), Departamentu Ensinu Edukasaun Fízika no Desportu (C), no Fakuldade Siénsia Sosiál: Departamentu Komunikasaun Sosiál (B), Departamentu Relasaun Internasionál (C).

Likisá, 07 Fevereiru 2022 – Ministra Saúde (MS), Odete Freitas Belo, iha segunda-feira (07/02) ne’e, halo lansamentu ba fasilidade kuidadu emerjénsia Obstétriku no Neonatal-Báziku iha Maternidade Likisá.
"Ohin loron ita hamutuk iha ne'e ho objetivu ida atu lansa fasilidade Kuidadus Obstetriku no Neonatal-Baáiku iha Maternidade Likisá. Ita hatene katak sentru ida-ne'e mak sentru primeiru ne'ebé selesiona no estabelese sai hanesan sentru exelente hodi fornese servisu KEmON ho kualidade ás husi pesoál saúde sira ne'ebé treinadu, iha komprimisu no kompaixaun atu serbí inan ho sira-nia kosok-oan sira," dehan Ministra Saúde iha serimónia lansamentu refere.
Ministériu Saúde, agradese ba UNFPA, Governu Australia, Unicef, Organizasaun Mundiál Saúde (OMS) no parseiru sira hotu ne'ebé fornese no suporta ona finanseiru no tékniku hodi hatuun mortalidade inan ho oan liuhosi meiu oin-oin.

Manufahi, 01 Fevereiru 2022 - Administradór munisípiu Manufahi, Arantes Isaac Sarmento, iha tersa-feira (01/02) ne’e, konvoka enkontru ho diretór emprezáriu lokál, negosiante no diretór munisipál sira hodi husu kontribuisaun atu halo konstrusaun emerjénsia ba ponte Aba-Tu, ne’ebé lokaliza iha aldeia Rai-Ubu, suku Letefoho, postu administrativu Same.
Autoridade lokál ne’e esplika, ponte refere korenti mota sobu iha semana dahuluk fulan janeiru 2022 tanba udan boot, no parte Governu lokál husu tulun ba kompañia TinoLina arranja ona plat ponte nian tula provizóriu hodi fasilita movimentu transporte públiku maibé dadaun ne’e komesa aat, situasaun ne’e governu lokál aprezenta ona dadus ba Minístru Obras Púbiku (MOP), no halo ona levantamentu, maibé atu rezolve ponte refere presiza prosesu ne’ebé naruk, tán ne’e Governu lokál ho inisiativa rasik husu kontribuisaun ba Manufahi-oan sira hodi normaliza ponte refere.
Iha sorumutu refere diretór kompañia APLAY ANA Unipesoál Lda, Francisco Marchal no diretór kompañia IGAJIED Unipesoál Lda, António Fernandes hatete katak, nu’udar Manufahi-oan prontu kontribui materiál hodi ajuda Governu lokál, halo konstrusaun emerjénsia ba ponte Aba-Tu.
Enkuantu, rona tiha ideia hosi diretór kompañia sira, administradór munisípiu forma ekipa mobilizasaun materiál, hahú kuarta-feira (02/02), ekipa refere komesa rekolla materiál konstrusaun no tuir planu iha sesta-feira (04/02) semana ne’e hahú ona konstrusaun ba ponte  refere no sei finaliza iha segunda-feira (07/02) hodi fasilita movimentasaun komunidade no transporte públiku.

Dili, 04 Fevereiru 2022 – Xefe Departamentu Rejistu Veíkulu, Diresaun Nasionál Transporte no Terestre (DNTT), Amandio do Rosário, hateten katak atu aumenta mikrolete númeru 013 presiza pedidu hosi komunidade no autoridade lokál sira atu nune’e parte DNTT bele ba halo survey ba fatin no route.
“Wainhira komunidade ne’ebe hela iha ne’eba ezije ona, mais-ou-menus liuhosi Xefe Aldeia ka Xefe Suku ruma, haruka karta ida mai iha DNTT katak fatin ida ne’e presiza duni transporte públiku ruma para komunidade sira atu asesu […] So ida ne’e mak bazeia ba sira-nia karta ne’e mai iha diresaun, ekipa ida bele ba survey fatin ne’e. So ida ne’e mak ita bele responde sira-nia nesesidade. Se ita ko’alia de’it dehan jalur 013 loke ne’e laiha faktus ida,” Amandio do Rosário hateten, ohin (03/02), iha nia knaar-fatin, Balide, Dili, nu’udar resposta ba jornalista Timor News nia pergunta kona-ba planu implementasaun mikrolete 013 ne’ebé iha 11 Agostu 2021 liuba Diretór DNTT Natalino do Rosário dehan ‘atu aumenta iha tempu badak’.
Iha momentu ne’eba Diretór DNTT dehan, ekipa halo hotu ona survey ba mikrolete 013 nia route, maibe Xefe Departamentu Rejistu Veíkulu Amandio do Rosário informa fali ohin katak DNTT seidauk halo survey.
“Deskulpa media, ha’u foin liga hela ba nia antes ita atu mai entrevista maibé nia dehan la’os survey, nia dehan (DNTT) la’o ba haree fatin. […] Ha’u telefone ba nia no nia dehan seidauk halo survey maibé ami la’o haree,” Xefe Departamentu ne’e dehan.
Maibe, iha 11 Agostu 2021 liubá Diretór DNTT Natalino do Rosário hateten ho klaru katak survey ba mikrolete 013 nia route halo hotu ona no DNTT mós rejista ona mikrolete 100 resin ne’ebé hakarak halo movimentu nu’udar mikrolete 013.
“Agora daudauk ita-nia maluk (mikrolete nia na’in) sira ne’ebé mak hato’o ona pedidu, balu direitamente mai iha DNTT, balu liuhosi ministériu ne’ebá, no pedidu (atu aumenta mikrolete 013 iha Dili) ne’ebé mak DNTT simu hamutuk 106 ka 107 hanesan ne’e. Tanba ne’e mak DNTT halo ona survey ba iha ponte foun (ponte Komoro III) ninian. Tuir planu ne’e atu tau mikrolete 013. Tanba ne’e route ne’e ami halo survey hotu ona, maibé pedidu (hosi mikrolete nia na’in sira) atu halo operasaun (ba 013) ne’ebé tama mai ne’e iha 100 resin kedas. [...] Tanba ne’e agora daudauk ami estuda hela. [...] Maibé lalais iha fulan ida ne’e nia laran bele realiza ona,” dehan Diretór DNTT iha momentu ne’ebá iha nia knaar-fatin, Dili.

Manufahi, 05 Fevereiru 2022 – Prezidente Konsellu Munisipál Kombatente Libertasaun Nasionál (KMKLN) munisípiu Manufahi, Tobias Amaral Magno ‘Maksakur’, iha Sesta-feira (04/02) ne'e informa,  Governu VIII aloka orsamentu  ho montante $10.000.00, hodi komemóra loron nasionál  veteranu iha loron 03/03/2022 iha luak-Manufahi.
Prezidente KMKLN ne’e esplika tan katak, orsamentu refere sei apoiu ba mobilizasaun veteranu sira husi postu administrativu 3, hanesan Alas, Turiscai no Fatuberliu hodi konsentra hamutuk iha Same hanesan kapitál munisípiu Manufahi, hodi komemóra loron importante ne’e.
Alein hosi ne’e, Administradór munisípiu Manufahi, Arantes Isaac Sarmento hateten, parte administrasaun sei apoiu máximu ba komemorasaun loron nasionál veteranu nian, liu-liu ba preparasaun no atividade sira ne’ebé sei realíza, tanba loron veteranu konsidera mós hanesan loron nasionáis, tán ne’e iha serimónia icár bandeira iha luak-Manufahi sei realíza tuir régra protokólu estadu nian.
Enkuantu molok realíza serimónia refere, durante semana rua sei realíza atividade hanesan kuíz ba estudante sira kona-ba loron istóriku libertasaun nian,  expozisaun no jógu tradisionál iha Luak-Manufahi hodi aníma komunidade sira.

Dili, 10 Dezembru 2020 - Cosme dos Santos Freitas nu’udar timoroan ida ne’ebé hetan defisiénsia matan wainhira nia ba subar iha foho Matebian iha tempu ne’ebé Indonézia okupa hela Timor-Leste, ho inisiativa rasik, halo esforsu atu labarik sira hetan asesu ba edukasaun liuhosi harii ensinu pré-eskolár ida ho naran Bemmalaia Cordiosa de Arcanjos, ne’ebé lokalizada iha aldeia Laulora, suku Manleuana, Dili, uza nia osan rasik hosi nia saláriu nu’udar professor iha Eskola Sekundária FINANTIL, no husu mós empréstimu osan hosi banku hodi hahú halo konstrusaun ensinu pré-eskolár refere. Prezidente Repúblika Francisco Guterres Lú Olo konta Cosme nia istória ida ne’e, ohin (10/12) iha palásiu prezidensiál, wainhira atribui Prémiu Direitu Umanu Sérgio Viera de Mello 2020 nian ba manán-na’in sira ne’ebé inklui mós Cosme. Lú Olo haktuir tán, Cosme harii ensinu pré-eskolár ne’e hodi tulun labarik ne’ebé mak sira-nia família laiha kbiit finanseiru no hasoru difikuldade atu suporta sira-nia oan hodi hetan asesu ba edukasaun ho kualidade di’ak. “Faktu ida ne’e mak enkoraja Profesór Cosme dos Santos Freitas atu harii ensinu pré-eskolár ida, ho intensaun atu halo investimentu ba rekursu umanu ne’ebé bele fó esperansa boot ba futuru Timor-Leste nian”, Xefe Estadu ne’e akresenta tán. Nia haktuir liután katak osan ba konstrusaun pré-eskolár ne’e seidauk to’o nafatin, entaun Cosme nia espoza halo negósiu fa’an modo no fahi hodi tulun finaliza tiha konstrusaun ne’e, no ikus mai inauguradu iha 25 Marsu 2019. Nia mós selu rasik profesór voluntáriu sira ne’ebé hanorin iha eskola refere.

Dili, 28 Abril 2020 – Liuhosi kooperasaun hodi servisu hamutuk iha luta ba povu no nasaun nia di’ak, Xina fó apoiu tan ekipamentu médiku ba daruak ba Governu Timor-Leste hodi luta hasoru moras Covid-19. Materiál Médiku daruak lubuk ida ne’ebé fornese tan hosi Xina ba Timor-Leste sei to’o iha Dili Ohin. Sasán apoiu hirak ne’e inklui máskara 82.000, aventál (hena protetivu) 4.400, protetór oin 4.440, Kapa Sapatu nian 4.400, Luvas Médika 5.000, Termómetru liman 80 no Ventiladór Portátil 90, ne’ebé Timor-Leste presiza urjentemente.

Governu liu husi Sorumutu Konsellu Ministru Kuarta-Feira 8 Maiu 2019, aprova proposta Deliberasaun kona-ba nomeasaun Membru Konsellu Autoridade Nasionál Komunikasaun (ANK/ANC), hanesan entidade reguladora hosi setor Telekomunikasaun nian nebe aprezenta husi Ministru Transporte no Komunikasaun, José Agustinho da Silva hodi nomeia: Vidal dos Santos dos Santos Gomes ba Diretór Tékniku no Fernando Afonso da Silva ba kargu Administrador Naun Ezekutivu ba periodu tinan lima oin mai.

Dili, 27 Marsu 2020 - Ministériu Saúde (MS), liuhosi Kordenadora Jerál Komisaun Nasionál Responde Emerjénsia COVID-19, Odete Viegas, asina akordu kooperasaun ho Reitór Universidade Nasionál Timor-Lorosa’e (UNTL), Francisco Miguel Martins, iha salaun enkontru UNTL, Dili. Akordu refere ko’alia kona-ba fatin hodi halo kuarentena obrigatóriu ba sidadaun sira ne’ebé mai hosi nasaun afeitadu sira. Fatin hirak ne’e mak rezidénsia estudante UNTL (Polo) nian iha munisipiu sira hanesan Aileu, Vikeke, Likisá, Ainaru, Suai, Lautén, Ermera, Manatutu no Manufahi. Tempu badak ekipa sira sei halo levantamentu ba rezidénsia sira ne'e hodi kompleta fasilidade balu ba nesesidade kuarentena nian.

Dili, 07 Fevereiru 2022 - Xefe Operasaun Servisu Migrasaun Inspetór Polísia Ernesto Maia hamutuk ho ekipa, Ohin (07/02) ne’e, kaptura tán sidadaun estranjeiru na’in-12 hanesan negosiante, fa’an sasán iha loja, halo konstrusaun ba uma no mós servisu iha mevel sira iha área Bekora Terminál to’o iha Bekora Ponte Maufelu ne’ebé viola vistu no dokumentu inválidu.
Hafoin kaptura sidadaun estranjeiru na’in-12 ne’e ekipa Servisu Migrasaun lori ba edifísiu Ministériu Interíor hodi halo identifikasaun durante oras balun nia laran hodi submete ba prosesu investigasaun.
Enkuantu, ekipa Servisu Migrasaun fó mós karta notifikasaun ba sidadaun hirak ne’e hodi halo klarifikasaun  ba parte kompetente tuir oráriu ne’ebé notifika ona iha karta notifikasaun.

Manufahi, 08 Fevereiru 2022 - Administradór munisípiu Manufahi, Arantes Isaac Sarmento, ohin (08/02)  ne’e, realiza enkontru ho Konsellu Veteranu, administradór postu Same, Diretór Terras Propriodade, lideransa komunitária no Polísia Nasionál Timor-Leste (PNTL), hodi forma ekipa konjunta levantamentu ba konstrusaun mini aeroportu Ladiki-Same, munisípiu Manufahi.
Administradór Arantes hatete katak, ekipa refere sei servisu hamutuk ho ekipa nasionál hosi Autóridade Aviasaun Sivíl Timor-Leste (sigla portugés AACTL), sei hala’o levantamentu dadus hahú iha kuarta-feira (09/02) aban to’o loron (11/02), ba konstrusaun mini aeroportu rejionál Ladiki-Same hodi fasilita komunidade sira, liuliu atu fasilita pasiente sira ne’ebé presiza hetan tratamentu urjente inklui sidadaun sira ne’ebé presiza viajen urjente ba Dili.
Iha fatin hanesan Presidenti Konsellu Kombatenti Libertasaun Nasionál (sigla portugés CCLN), munisípiu Manufahi, Tobias Amaral Magno,hateten katak nu’udar veteranu prontu envolve iha ekipa refere, tanba konstrusaun mini aeroportu ne’e presiza duni iha Manufahi, hodi bele fasilita di’ak liu tán komunidade sira.
Enkuantu xefe aldeia Ladiki, suku Letefoho postu administrativu Same, Martinho D.S Mendonça relata katak, fatin refere eziste komesa Estadu Portugés nia tempu, no agora mós konsideradu patrimóniu estadu nian, tán ne’e iha komunidade uma kain 4 maka dadaun ne’e utiliza hela rai parte balun hodi halo to’os, maibé sei la prejudika ba konstrusaun refere.

Dili, 10 Dezembru 2020 – Sekretáriu Estadu Kooperativa (SEKOOP) Elizário Ferreira hateten katak, hafoin distribuisaun Sesta Bázika remata, hosi nia parte sei ko’alia ho eskola sira atu nune’e bele inklui mós komunidade sira-nia produtu iha merenda eskolár. Elizário Ferreia hato’o ida ne’e ohin (10/12), wainhira nia halo lansamentu ba distribuisaun Sesta Bázika nível munisipál iha munisípiu Manatutu, postu-administrativu Lakló. “SEKOOP sei ko'alia ho parte eskola sira hodi nune'e komunidade sira-nia produtu mós bele inklui iha merenda eskolár, hanesan mós iha F-FDTL, PNTL, no Ospitál sira”, afirma líder másimu SEKOOP ne’e. Nia akresenta tán, SEKOOP define ona polítika foun ida ne’e hodi sai nu’udar merkadu ba produtór sira atu bele iha sustentabilidade hosi programa Sesta Bázika.

Dili, 08 Fevereiru 2022 – Ministériu Saúde (MS) Timor-Leste liuhos Kordenadora Jerál Surtu Covid-19, informa ba públiku katak, ohin (08/2), deteta tán númeru kazu Covid-19 foun ema na’in-247 iha Timor-Leste.
“Númeru kazu detetadu foun 247, rekuperadu 22,” MS lori Odete nia naran informa ba públiku.
Ho pasiente rekuperadu na’in-22 refere, nune’e, kazu Covid-19 ativu iha Timor-Leste iha na’in-836 no kazu óbitu to’o oras ne’e rejista ho total 122 ona.
MS kontinua husu ba komunidade sira atu nafatin kumpri regra prevensaun Covid-19 sira hanesan uza máskara, fase liman, distánsia sosiál no seluk tán.

RAEOA, 11 outubru 2022 – Ekipa investigador no instrutor hosi Diresaun Jerál Servisu Migrasaun servisu hamutuk ho Organizasaun Internasional Migrasaun (IOM, sigla Ingés), kontinua halo sosializasaun ba lei migrasaun no azilu hanesan medida preventiva ida iha kontekstu luta kontra trafiku umanu iha Timor-Leste.
Diretor Jeral Servisu Migrasaun, Luis Baretto, hateten katak sosializasaun ne’e nu’udar esforsu ida atu hetan rezultadu ne’ebé di’ak liu iha kombate tráfiku umanu.
“Sosializasaun ne’e ita servisu hamutuk ho parseiru sira ho nia objetivu maka atu hare oinsá autoridade seguransa iha liña fronteira bele halo esforsu hodi bele hetan rezultadu ne’ebe másimu. Aleinde ida-ne’e mós atu iha aprosimasaun ba komunidade sira ne’ebé hela besik iha área fronteira hodi halo esforsu ida diak liu iha luta kontra tráfiku umanu”, esplika Luis Baretto, via telefónika iha tersa-feira, ohin (11/10).
Luis hateten katak medida preventivu iha kontekstu luta kontra trafiku umanu ne’e nia parte servisu hamutuk ho ajensia Organizasaun Nasoens Unidas (ONU) liuhosi Organizasaun Internasional ba Migrasaun (IOM).
“Atividade ne’e ita sei halo durante loron tolu nia laran hosi loron 11 to’o 13 outubru no ohin ita halo sosilaizasaun ne’e iha sesaun rua. Primeiru hala’o ba autoridade seguransa sira hosi Komandu PNTL RAEOA iha Santa Rosa no sesaun daruak nian iha salaun Madre Dominicana Oebau, RAEOA ho alvu maka ajente implementadór sira hanesan Autoridade sub-rejiaun sira, ajente seguransa, ajente justisa, ministériu relevantes no sosiedade sivíl sira ne’ebé durante ne’e presta servisu hodi fó protesaun ba iha vítima sira atu bele iha kuñesimentu no bele kontribui ba iha lei refere, liu-liu iha area fronteira ita sira”, Luis klarifika. 
Sosializasaun ne'e halo abertura direita hosi Vise-Prezidente RAEOA iha salaun Misionariu Madre Dominicana do Rosario Orbau-RAEOA, no hetan partisipasaun másimu hosi autoridade lokál, lider komunitaria, komandu PNTL RAEOA no komandante UPF, UPM, emprezariu lokál, sosiedade sivíl nomós estudante sira.

Dili, 05 Marsu 2020 – Ministériu Obras Públikas (MOP) informa ba públiku atu labele interpreta katak pulsa eletrisidade 125 KWH ne’e ekivalente deit ho $12.50, tanba 125KWH ne’e iha realidade ekivalente ho $15 ba doméstiku ne’ebé ho presu $0.12/kwh. Ba klientes ho kategoria seluk $15 ekivalente ho 62.5 KWH deit tanba ho presu $0.24/kwh. Informasaun ne’e fó sai hafoin operadór telekomunikasaun Timor Telecom ho Telkomsel hahú transfere ona token pulsa eletrisidade ba kliente sira ne’ebé haruka ona mensajén ba Hotline 12150 ho testu mensajén ‘EDTL# NumeruKontadór’ iha Domingo (05/04) maske tuir planu atu hahú iha segunda-feira (06/04).

Dili, 18 Novembru 2020 – Asosiasaun Emprezariál Feto Timor-Leste (sigla portugés AEMTL) halo lansamentu ba komboiu dahuluk iha Timor-Leste sein trilla (inglés, trackless train), atu fasilita turista sira hodi halo vizita ba fatin turizmu iha kapitál Dili.
Prezidente interinu AEMTL Atha Sagran ba jornalista sira, hafoin halo tiha lansamentu ba komboiu ne’e, ohin (18/11), iha Kolmera, Dili, hateten katak planu atu hahú loke ka ativa komboiu ne’e hodi halo operasaun mak iha sábadu semana ne’e.
Nia haktuir tán, rota ba komboiu ne’e mak hosi Kolmera ba Kristu-Rei, Kolmera ba Tasi-tolu, Kolmera ba Palásiu Lahane, no nia sentru mak iha Kolmera. Komboiu ne’e sei la tula ema iha dalan, sé de’it bele sa’e maibé sosa billete ho folin dólar amerikanu 2, no sa’e iha nia sentru ka rota ne’ebé temi ona. Komboiu ne’e bele tula ema hamutuk 40.
Atha haktuir tán, AEMTL iha planu atu estabele komboiu refere iha munisípiu hotu-hotu, hodi atrai turista atu vizita fatin istóriku sira no hatene istória kona-ba fatin turizmu sira, tanba komboiu ne’e mós iha teknolojia atu konta istória kona-ba fatin turístiku ida wainhira nia to’o iha fatin ne’e.
Komboiu ne’e nia kustu mak dólar amerikanu rihun 40 resin, no hetan apoiu hosi USAID inklui garante nia manutensaun.

Dili, 21 Marsu 2020 - Tuir informasaun ne'ebé hetan hosi parte Ministériu Saúde, hateten, existe kazu Covid-19 pozitivu ida iha Timor-Leste. Komunikadu Imprensa hato’o hosi Vise-Ministra ba Kuidadu Saúde Primária, tuir despaixu 012/PM/III/2020 Ministériu Saúde mak lidera komisaun prevensaun kontrolu Covid-19 iha Timor-Leste.

Barcelona, 06 Abril 2020 - Pep Guardiola nia Inan, Dolores Sala Carrio mate ho tinan 82 hafoin kontraída ho moras Vírus Corona. Asosiasaun futeból mundiál sira hato’o sira nia sentidu kondolénsia ba Pep hafoin novidades ne’e sae hosi Barcelona, España ne’ebé rejista ona kazu liu rihun-atus-ida-tolunulu-resin-lima (135.000) no ema mate hamutuk liu ona rihun-sanulu-resin-tolu (13.000).  Antes ne’e Guardiola fó apoiu finanseiru ba España hodi kombate COVID-19 hodi kombate moras ne’e ho motivu atu ajuda médiku sira sosa sasan esensiál sira hanesan, máskara, ventiladór no materiál seluk tán hodi ajuda proteje médiku sira hosi moras.

Dili, 08 Fevereiru 2022 - Diretór Sentru Formasaun Profesionál Tibar (SFPT), Simão Tito Barreto, informa katak, SFPT eziste durante tinan 20 hahú hosi 2002 to’o 2022 konsege prodús ona sertifikadu Profesionál ba juventude hosi munisípiu 12 inklui Rejiaun Administrativa Espesiál Oekusi Ambenu (RAEOA) na’in- 6.135, hosi númeru ne'e 80% mak asesu ona ba kampu traballu.
"Ami halo identifikasaun ba ita-nia graduadu sira ami rejistu hela pur volta 80% mak servisu.  Sira restu pur volta 15% hanesan ne'e servisu tia lakon fali kontratu hanesan temporáriu no 5% mak kontinua hela estudu iha universidade," diretór SFPT hatete asuntu hirak ne’e liuhosi telefone, ohin (08/02) ne’e ba jornalista Timor News.
SFPT  iha área formasaun hamutuk 14, mak hanesan konstrusaun jerál, alvenaria, karpintaria, kanalizasaun, eletrisidade, soldadura, painél solar, indústria marítimu no portu, ospitalidade, agrikultura, operasaun no manutensaun bomba bee elétrika, eletrisidade no instrumentasaun oleo no gas, biomasa biogás, lideransa no jestaun de projetu.
Enkuantu SFPT iha planu ba rekrutamentu iha tinan 2022 ne’e sei simu estudante foun hamutuk 400, no formandu ativu iha SFPT Hamutuk 136.

Dili, 22 Marsu 2020 – Tuir informasaun ne’ebé hetan hosi Ministériu Edukasaun, Juventude no Desportu (MEJD), klarifika katak matéria komunikadu imprensa ne’ebé hateten ‘Determinasaun Feriadu Ekstraordináriu iha eskola sira hotu iha territóriu laran hahú 23 Marsu 2020’ ne’e falsu ka laloos. Agora daudauk MEJD koordena hela ho parte relevante hotu-hotu, inklui Gabinete Primeiru-Ministru, atu nune’e MEJD bele hasai deklarasaun ida loloos ba públiku relasiona ho taka eskola.

Dili, 3 Novembru 2022 - Primeiru Ministru, Taur Matan Ruak, iha okaziaun selebrasaun loron nasionál ba feto ne’ebé monu iha loron 3 fulan Novembru, hodi husik hela mensajén ba povu sira iha Timor-Leste katak feto-nia papel importante iha istória luta ba ukun-an no iha prosesu dezenvolvimentu nasionál. 
“Loron ohin, loron espesiál ba inan-feton sira iha Timor-Leste, loron ne’ebé Governu deside nu’udar Loron Nasionál ba Feto iha Timor-Leste, koinsidénsia ho loron mate eroína bo’ot, Maria Tapó, nu’udar onra ba feto timoroan hotu-hotu ne’ebé ho dedikasaun tomak no brani hodi hamriik hamutuk ho asuwa’in mane sira iha luta kontra okupasaun estranjeira durante tinan 24 nia laran, ne’ebé ikus mai ita sai duni nasaun ida livre no independente. Loron 3 Novembru nu’udar loron reflesaun atu ita reflete kona-ba importánsia papel ita-nia inan-feton sira nian iha prosesu dezenvolvimentu nasionál, ne’ebé inan-feton sira dezempeña hahú kedas iha tempu luta.”
Primeiru Ministru mos realsa katak feto nu’udar  ajente transformasaun no mudansa iha família, eskola, servisu fatin, no komunidade.
“Iha dezafiu barak, ita konta ho inan-feton sira hanesan ajente transformasaun no mudansa, iha família, eskola, iha servisu-fatin, empreza, no komunidade sira. Feto hotu-hotu, liuliu feto sira hanesan dirijente ho reprezentatividade iha lideransa, aleinde kontribui ho kapasidade no koñesimentu sientífiku, étiku no morál sira ne’ebé aumenta beibeik ba igualdade jéneru nian, sai mós nu’udar protagonista no na’in ba polítika públika kona-ba lejitimidade demokrátika, governasaun di’ak no dezenvolvimentu ne’ebé sustentável liu. Ba inan-feton nasionál hotu ne’ebé ohin, selebra Loron Nasionál Feto nian, loron festivu ba empoderamentu femininu. Governu daualuk ida ne’e kompremitidu tau ema nu’udar sentru ba dezenvolvimentu, nune’e sei halo esforsu hodi involve inan-feton sira iha prosesu ba dezenvolvimentu ita-nia rain nian.
Nu’udar mensajén ikus, Primeiru Ministru lori Governu Konstitusionál Daualuk nia-naran fó saudasaun espesiál ba inan-feton sira iha Timor-Leste laran tomak, ho votu saúde di’ak no susesu iha família, akadémiku, profisionál no sosiál.

Baucau, 11 Jullu 2019 - Prezidente Autoridade Munisípiu Baucau halo abertura ba kompetisaun Natasaun ne'ebé realiza husi Federasaun Natasaun Timor-Leste (FNTL) iha Pisina Baucau, Kota Lama. Kompetisaun ne'e hetan partisipasaun másimu husi estudante, komunidade no autoridade lokál munisípiu Baucau.

Manufahi, 20 Abril 2020 – Vise-Koordenadora Komisaun Tékniku Covid-19 Munisípiu Manufahi, Florência Corte-Real Tilman, nu’udar mós aktuál Diretóra Servisu Saúde Munisípal, iha Segunda ne’e (20/04), informa katak sidadaun na’in-2 iha Munisípiu Manufahi, kumpri ona kuarentena iha Dili durante loron 14 hamutuk ho sidadaun na’in 13 sira seluk, no re-integra hikas ba familia sira iha Munisípiu Manufahi, maibé sidadaun na’in-1 ne’ebé  re-integra ba familia iha loron 09 Abril, liu tiha loron 3, médiku sira halo observasaun no detekta katak nia hetan hikas  sintoma me’ar ho inus-been, no médiku sira kontakta nia liu-hosi telefone atu entrega-an hodi tama fila-fali kuarentena maibé la konsege entrega-an, tanba ne’e parte saúde kontakta direita ho polisia hodi ba to’o iha nia hela-fatin maibé la konsege hetan. Iha loron Kinta (16/04) polísia sira hetan hikas sidadaun ne’e no lori nia hodi ba hatama fali iha kuarentena Sentru Saúde Same. Sidadaun na’in ida seluk  re-integra ba familia sira iha loron kuarta (15/04) no oras ne’e aplika auto kuarentena hodi izola-an  iha família sira-nia uma tanba detekta sintoma hanesan kakorok katar. Sidadaun na’in-2 ne’e, na’in-1 aplika kuarentena iha Polo Sentru Saúde Same, tanba bainhira re-integra ba familia la kompri regra hodi halo movimentu iha munisípiu Manufahi, no na’in ida seluk aplika auto kuarentena tanba kumpri regra hodi  izola-an. Ho situasaun ne’e, ekipa tékniku Covid-19 Munisípiu Manufahi informa kedas ba Nasionál. Hosi parte Nasionál haruka kedas ekipa analista sira hosi Dili no foti sampel ba sidadaun na’in rua ne’ebé iha sintoma maibé nia rezultadu seidauk fó sai. Diretora Florência Corte-Real Tilman esplika katak sidadaun na’in-3 ne’ebé daudauk ne’e hetan kuarentena iha Same, na’in rua aplika auto kuarentina iha Familia sira nia uma no na’in ida aplika kuarentena iha Polo sentru Saúde Same. Sidadaun na’in rua ne’ebé aplika auto kuarentena, ekipa médiku sira kontinua halo observasaun ba sira nia kondisaun saúde.

Dili, 19 Jullu 2019 - Dekanu Fakuldade Engeñaria Siénsia no Teknolojia (FEST-UNTL), Ruben Jerónimo Freitas asina Minutes of Meeting ho Advisor husi Japan International Cooperation Agency (JICA), Kyoko Nakono konaba Midterm Review Project of Capacity Development of Faculty of Engineering, Science and Technology (CADAFEST) Phase 2, iha Kampus FEST-Hera, Díli. Dekanu FEST hateten katak Projetu CADAFEST nia durasaun tinan lima (5) hahu husi 2016 to’o 2021 no kada tinan rua projetu refere presiza hetan revizaun atu bele implementa faze tuir mai. Dekanu hatutan tan katak dadaun ne’e JICA liuhusi Sede Sentrál Japaun nian haruka sira nia Senior Advisor no Team Leader sira hodi review ba akordu uluk nian no mós halao monitorizasaun ba ekipamentu no laboratóriu FEST nian.  Observasaun ba projetu refere iha tinan rua nia laran lao ho diak maske iha parte balun sei prezia halo revizaun tan iha nivel Departamentu FEST nian.

Gleno, 25 Jullu 2019 - Xefe Gabinete Andre Lote Reprezentante Ministru Reforma Lejizlativa no Asuntus Parlamentares (MRLAP) halo Abertura konaba Konsulta Públika Nasionál Lei Kostumeiru no Justisa Tradisionál iha kontestu Reforma Lejislativa, Iha Gleno, munisípiu Ermera. Konsulta ida ne’e inklui husi lia-nain no liurai sira iha Gleno ho objetivu atu halo balansiamentu ba sabedória lokál liuliu iha area tradisionál no kultura. Planu konsulta ida ne’e sei kontinua iha Munisípiu sanulu resin rua inklui RAEOA no illa Atauro. Konsulta ida ne'e partisipa husi Prezidente Autoridade Munisipiu Ermera, komandante PNTL Ermera, espesialista lei Kostumeiru, Avelino Coelho no eskritór no Asesór ba Kultura no Sosiál MRLAP, Josh Trindade.

Dili, 29 Abril 2020 - Ekipa Gabinete Autoridade RAEOA, Kuarta ne’e (29/04), oferese apoiu ba kbiit laek sira iha Oekusi. Feto faluk sira, laiha meiu atu hatutan sira-nia moris, laiha ema tau matan ba sira, laiha hahán sufisiente, laiha forsa ona atu buka servisu, hela mesak iha uma ho kondisaun la di’ak. Iha Situasaun Estadu Emerjensía (EE) ida ne’e, loron no kalan sira hakmatek iha uma, sira la hatene loos oinsá mak bele hetan ai-hán. Haree ba ida ne’e, Gabinete Autoridade hakbesik ba sira hodi oferese apoiu foos no nesesidade seluk tan atu sira bele augenta netik iha situasaun ne’ebé ohin loron Timor-Leste enfrenta.

Baukau, 9 Novembru 2022 - Vise-ministru komérsiu no indústria, Domingos Lopes Antunes, hamutuk ho Munkhtuya Altangerel - reprezentante UNDP iha Timor-Leste , no Olívio Freitas - prezidente autoridade munisípiu Baukau, halo abertura ba forum foinsa’e pra-akampamentu Kompetisaun Negósiu Inovativu III MTCI 2022, ne'ebé mak realiza iha Sentru Konvensoens Baukau, ne’ebé kobre munisípiu Baukau, Lautem, Vikeke, no Manatutu, no ho tema "Promove Diversifikasaun Ekonómia Hosi Baze".
Objetivu hosi forum foinsa'e ida-ne'e mak atu fó formasaun no fahe informasaun ba joven sira liuliu sira-ne’ebé selesiona ona hosi komisaun júri atu ba etapa finalizasaun planu negósiu nian. Forum ne’e nu’udar plataforma ida kompostu hosi entidade governu, péritu, no empreza boot sira ne’ebé iha ona esperiénsia barak hodi fahe sira-nia esperiénsia atu enkoraja foinsa'e produtivu no kriativu sira ne’ebé mai ona ho ideia negósiu inovativu ne'ebé kle'an atu sira ne’e bele kria servisu ba sira-nia-an, liuhosi fortalesimentu empreendedorizmu no ekosistema inovasaun; inklui sira-nia envolvimentu iha prosesu rekuperasaun ekonomia iha Timor-Leste hodi apoiu dezenvolvimentu setór privadu no promove kresimentu ekonómiku, kria oportunidade empregu no hamenus kiak.
Partisipa iha forum foinsa’e Kompetisaun Negósiu Inovativu III MTCI 2022 ne'e mak hanesan Carlos Ximenes (DGI), Bernadino de Menezes (DN-ADMPMEs), Florêncio Sanches (Direktur Ezekutivu SERVE I.P), Filomeno M. Belo (Direktur Ezekutivu IADE), José de Jesus Barros Leong (Reprezentante husi Xefe Gabinete Primeiru-Ministru no Koordenadór Komité CI-CCVEPL), Higino da Costa Freitas, (Diretór Kompania ACELDA), Amilcar Cabral da Silva (Diretór Eskola Sekundária Téknica Vokasionál Dom Bosco Fatumaca), Jacinto Paijo (Diretór Ezekutivu CLN), reprezentante administradór sira hosi rejiaun ponta leste, komandante Polísia Munisípiu Baukau, ONG sira, partisipante sira mai hosi aplikante forum foinsa’e no konvidadus tomak.

Dili, 31 Marsu 2021: Primeiru-Ministru (PM) Taur Matan Ruak afirma ohin (31/3) iha Parlamentu Nasionál katak vasina AstraZeneca 20% ne’ebé Timor-Leste hetan liuhosi sistema COVAX ne’e sei to’o iha Timor-Leste iha fulan Abril tinan ida ne’e. “Fulan oin ita simu uluk (vasina AstraZeneca) balu hosi 20% ne’ebé COVAX fó ba Timor-Leste,” dehan PM Taur hodi responde ba Deputadu sira-nia preokupasaun kona-ba prosesu vasinasaun iha Timor-Leste. Nia esplika tán, aléin hosi 20% refere, Governu Timor-Leste mós prepara hela liuhosi kontaktu no koordenasaun servisu sira atu iha biban hodi hetan tán vasina 80% ne’ebé Governu rasik aranja.

Manufahi, 09 Fevereiru 2022 - Ekipa tékniku Aeroportu no Navegasaun Aérea Timor-Leste, Empréza Públika (ANATL E.P), ho autoridade munisípiu Manufahi, ohin (09/02) ne’e, hala’o side survei iha kampu aviasaun Ladiki-Same, munisípiu Manufahi, atu halo konstrusaun mini aeroportu rejionál iha Ladiki.
Diretóra Unidade Estúdu Planeamentu no Infrastrutura ANATL E.P, Antónia T . Cortereál de Oliveira hatete katak, side survei ne’e bazeia ba polítika VIII Governu nian ne’ebé prevé ona orsamentu liuhosi Orsamentu Jerál Estadu (OJE) 2022 nian ne’ebé aprovadu iha Parlamentu Nasionál (PN), hodi dezenvolve aerodromu  rejionál sira iha munisípiu Manufahi, Bobonaro, Viqueque, Lautem no Ataúro, hodi responde ba preokupasaun emerjénsia sira hanesan evakuasaun médikas, atende servisu Governamentál nian, aspetu seguransa inklui aspetu turizmu nian.
Diretóra ne’e salienta tan katak, survei ba fatin refere atu rekolla informasaun báziku husi autoridade no lideransa komunitária sira, hodi prepara konseitu ba projetu nian hodi determina termu referénsia ba konsultór ne'ebé  sei hala'o estudu viabilidade, no liuhosi estudu viabilidade mak sei determina rezultadu  orsamentu ba konstrusaun refere.

Dili, 09 Fevereiru 2022- Diretór Ensinu Báziku Sentrál (sigla portugés, EBC) 30 de Agosto, Dili, Filomeno Salsinha informa katak, profesór ba lian portugés menus, ho nune’e servisu iha eskola refere ladún efetivu.
Diretór hato’o preokupasaun hirak ne’e, wainhira hetan entrevista hosi jornalista Timor News ohin (09/02) iha nia knaar fatin Dili, relasiona ho númeru estudante  iha eskola refere boot no profesór menus, liuliu professor iha lian portugés.
“Sim ha’u-nia preokupasaun mak se bele karik, aumenta tan profesór liuliu ba área sira importante hanesan ohin ha'u dehan ne’e atu bele kompleta tan vaga sira ne'ebé iha ne’e mamuk hela, liuliu portugés,” Filomeno akresenta.
Nia mós hateten katak, alein hosi ne’e, profesór balu mós idade avansadu ona, ho nune’e nia husu ba parte kompetente, liuliu Ministériu Edukasaun Juventude no Desportu (MEJD), tenke hare ba preokupasaun hirak ne’e.
Totál estudante Ensinu Báziku Sentrál 30 Agostu, hamutuk 2.200, enkuantu profesór permanente na’in 52, kontratadu  na’in 8 no voluntáriu na’in 4.

Dili, 23 Abril 2021 – Estadus Unidus Amérika (EUA) nia kompañia farmaséutika Pfizer deklara katak sira identifika versaun vasina Covid-19 Pfizer falsu iha Méxiko no Polándia, haktuir bbc news (23/4).
Autoridade kompetente iha nasaun rua ne’e prende ona vasina versaun falsu ne’e doze lubuk ida, no konfirmadu katak falsu duni hafoin halo tiha teste.
Ema besik na’in-80 iha Méxiko mak simu ona vasinasaun ho vasina falsu refere, laiha efeitu perigozu ruma mak akontese maibé nia laiha protesaun kontra virus corona.
Iha Méxiko vasina falsu refere ho etiketa/label falsu mós, enkuantu ida ne’ebé eziste iha Polándia ne’e ho nia substáncia ba tratamentu kulit nian tiha, no la’os atu proteje ema hosi Covid-19, tuir Pfizer informa.
Organizasaun Mundiál ba Saúde (OMS) fó ona xamada atensaun katak “vasina falsu sei hamosu risku sériu ida ba saúde públiku globál”. Tanba ne’e OMS informa ona ba nasaun rua ne’e atu identifika no hasai vasina falsu ne’e hosi sirkulasaun.

Dili, 9 maiu 2019 - Ministériu Saúde (MS) liuhosi Hospital Nasional Guido Valadares (HNGV) servisu hamutuk ho Asosiasaun Enfermeiru Timor-Leste, hala’o doasaun ran iha ámbitu selebrasaun loron Mundial Enfermeiru Internasional nian ne’ebé sei monu 12 Maiu 2019.

Dili, 15 Abril 2020 – Sentru Integradu Jestaun Krize (sigla portages, CIGC), liuhosi reprezentante Sergio Lobo, relata katak kazu pozitivu ba Covid-19 foun 2 tan, nune’e konfirmadu hamutuk 8 ona. “Suspeitu sira ne’ebé halo teste ne’e hamutuk 210, na’in 8 iha rezultadu pozitivu konfirmadu, ida hanesan ita hatene nia di’ak tiha ona no agora halo hela kuarentena iha uma, na’in 7 mak sei halo hela tratamentu iha Vera-Kruz ho kondisaun estável”, informa Sergio.

Dili, 07 Maiu 2020 – Komandante Jerál Polísia Nasionál Timor-Leste (PNTL), Komisáriu Faustino da Costa no Adjuntu Komisáriu Mateus Fernandes, ohin, iha Palásiu Prezidensiál Nicolau Lobato, hasoru malu ho Prezidente Repúblika (PR), Francisco Guterres Lú Olo, hodi atualiaza situasaun seguransa rai-laran. Iha sorumutu ne’e, Faustino da Costa relata ba PR kona-ba situasaun iha rai-laran durante EE liuliu ba kazu asidente no insidente ne’ebé akontese, hanesan iha fulan abril kazu asidente hamutuk 54 no ema ida mak mate. Kazu oknum Polísia tiru komunidade ida iha Maubara Likisá, tanba ne’e tempu besik komandu sei foti desizaun.

Dili, 9 maiu 2019  - Tékniku Gaibenete Ministériu Obras Públikas (MOP) hamutuk ekipa Unidade Manajementu Projetu (PMU) halo koordenasaun ho EDTL liuhosi Diresaun Nasionál Distribuisaun (DND) hodi muda sistema liña distribuisaun media no baixa tensaun ba sistema subteranu ou underground iha Rotunda Tibar, tanba Rotunda ne'e sai estrada nasionál ne'ebé liga kapitál Dili ba Portu Baia Tibar. Razaun monta sistema Subteranu iha Rotunda Tibar hodi liga liña enérjia eletrisidade ultrapasa estrada liuhosi rai-okos tanba, bainhira Portu Baia Tibar funsiona mak transporte pezadu barak mak sei liuhosi fatin refere, tanba ne'e, ho sistema nee sei la prezudika movimentasaun transporte iha fatin refere.

Dili, 10 Fevereiru 2022 - Sekretáriu Estadu Formasaun Profisionál no Empregu (SEFOPE), liuhosi Diresaun Nasionál Empregu Exteriór (DNEE), ohin (10/02) ne’e, realiza formasaun Pre-Departure Briefing (PDB) ba kandidatu traballadór na’in-86 ne’ebé  sei ba servisu iha Austrália iha fulan Fevereiru no Marsu tinan ne’e.
Diretór DNEE, Filomeno Soares hateten, programa formasaun PDB realiza antes traballadór atu departilla hosi nasaun orijen ba servisu iha ema nia rai atu nune’e traballadór bele komprende no hatene disiplina servisu, kultura servisu, no regulamentu balun ne’ebé nasaun Austrália iha.
Diretór ne’e apelu ba traballadór sira atu aproveita oportunidade aprende nian ho di'ak, no nia husu mós ba traballadór sira wainhira ba servisu iha Austrália labele hasees an hosi sistema hodi fó biban ba empregadór sira iha Austrália simu nafatin joven timoroan ne’ebé hein hela oportunidade.
Enkuantu traballadór na’in-86 ne’e, sira na’in-22 sei servisu liuhosi programa Seasonal Worker Program (SWP) iha kompañia Grape-co, no na’in-64 servisu liuhosi programa Pacific Laboor Scheme (PLS) iha kompañia Berry Pays.

Dili, 24 Abril 2020 – Porta-voz Sentru Integradu Jestaun Krize (SIJK), Sergio Lobo, iha konferénsia imprensa, informa katak kazu pozitivu foun ida, nune’e konfirmadu sa’e ba 24. Porta-voz ne’e mós hateten katak hosi na’in-24 ne’e, ema na’in-2 mak rekupera ona. “Rezutadu teste laboratóriu hamutuk 392, iha kazu konfirmadu 24, rekupera ona na’in-2. Rezutadu teste negativu 347, kazu foun ida no kazu provável ne’ebé ami teste sira ne’e negativu hotu, sira agora sai ona hosi Vera-Cruz (...) sei iha na’in 21 mak hein rezultadu (...) iha maluk pozitivu foun ida, ida ne’e ita-nia maluk profisionál saúde ida”, informa Sergio Lobo.

Dili, 10 Fevereiru 2022 – Blasco Koto Loko, hosi Rejiaun Administrativu Espesiál Oekusi Ambenu (RAEOA), hahú nia estudu iha ensinu superiór liuhosi pineira rai-henek hodi selu eskola no konsege finaliza estudu Lisensiatura iha Direitu, iha Universidade Orientál Timor Lorosae (UNITAL) iha tinan 2019, maibé to'o ohin loron nia la asesu ba kampu servisu, tanba ne’e Blasco deside kontinua pineira rai-henek iha mota Komoro hodi sustenta nesesidade família nian.
Blasco informa Ba Timor News, iha Kuarta-Feira (09/02/) ne’e, iha mota Komoro Dili, wainhira halo hela atividade pineira rai-henek.
Lisensiadu ne’e afirma katak, iha família hamutuk maun alin  na'in-6, feto na'in-2 no Mane 4 no sira na'in-3 mak eskola no na’in-3 hela ho inan aman iha Oekusi. Blasco hanesan oan dahaat, nia deside pineira rai-henek hodi haree ba nesesidade família nian, maski hetan ona títulu lisensiatura.
“Ami hamutuk na’in-8 hamutuk ho apá ho amá, ha’u mak oan dahaat ami na’in-3 mak eskola. Sira seluk la eskola, sira mak iha uma halo to’os de'it. Ha’u hasai lisensiatura direitu iha 2019 iha UNITAL, maibé  seidauk iha servisu entaun ha’u tenki hala’o ha’u nia servisu  baku rai-henek, no iha oportunidade apply vaga maibé la liu," nia dehan.
Blasco salienta tan katak, kada rai-henek ne’ebé mak sira pineira ho folin $15,00, maske ho montante osan ne’ebé ki’ik maibé konsege finaliza ninia estudu no sustenta família. Nia esplika katak iha tempu udan dala ruma mota lori hotu rai-henek ne’ebé nia prepara ona maibé nia iha vontade nafatin hodi servisu tanba solusaun ba apoiu nesesidade família nian liuhosi pineira rai-henek.

Díli, 16 Agostu 2019, Ministériu Obras Públikas (MOP) simu ona despaxu atribuisaun rai husi Ministériu Justisa (MJ) iha 05 Agostu 2019, ho númeru referénsia 1537/G-MJ/07/2019 ne'ebé atribui parsela rai Hali Dollar-Hera, Eis 744 Kulau-Bekora, Eis Merkadu Kumoro no Eis Merkado Bekora hodi uza ba futuru abitasaun komunitária. Oras ne'e tékniku MOP kontinua halo esforsu hodi kria diálogu no halo levantamentu dadus ba parsela rai hirak ne'ebé temi iha leten .

Dili, 15 Abril 2022 – Padre pároku parokia Igreja Maria Auxiliadora, Komoro, postu-administrativu Dom Aleixo, João Roque Guterres, husu ba sarani sira atu halo reflesaun kona-ba Jesus Kristu nia terus no mate iha krúz ne’ebé hodi fó salvasaun ba ema hotu-hotu.
“Nia saran Nia-An iha krúz atu bele salva ita ema, tanba ne’e ita refleta liuliu kona-ba paixaun, terus Jesus nian iha krúz, Jesus sei la hela metin iha krúz maibé liuhosi krúz ita hotu bele hetan salvasaun,” Padre João hateten, iha sexta (15/4) ne’e, hafoin remata viasakra iha gruta Maria Auxiliadora, Komoro.
Padre pároku ne’e mós hato’o parabéns ba sarani sira ne’ebé halo devosaun ba Jesus nia terus no mate iha krúz.
“Ha’u fó parabéns ba sarani sira ne’e sira-nia devosaun barak, hotu-hotu mai partisipa la’o hodi hatudu sira-nia devosaun duni ba Jesus ne’ebé terus iha krúz,” nia dehan.
Responsável seguransa ba viasakra ne’e, Jerónimo Henrique Baptista, relata ba Timor News katak, durante viasakra la’o laiha problema ruma ne’ebé mosu hanesan tinan kotuk, tanba ne’e nia sente haksolok.
“Ita agradese tanba laiha joven sira ne’ebé mak nakar hanesan tinan kotuk, sempre provoka malu, tinan ida ne’e la akontese. Ne’e hatudu katak joven sira-nia konsiénsia di’ak no hahú iha mudansa di’ak,” Jerónimo dehan.

Díli, 19 Setembru 2019 – USAID’s Turismu ba Ema hotu, Petter Samone no Macario Sanches hala’o vizita mai iha Edifisiu CCI-TL Gabinete Turismu nian, hodi hare direita kona-ba ekipamentus mobilariu ne’ebé mak oferese ona mai iha CCI-TL liu-liu iha Gabinete Tursimu no Ambiente. Ekipamentu ne'e oferese liuhosi program no apoiu husi USAID’s hodi fasilita Survey Turizmu ne’ebé hala’o durante fulan Setembru 2019 nian laran ba Munisipiu 12, foka prioridade liu ba iha área turismu husi parte Munisipiu Ainaro, Postu Administrativu Hatu-Builico, Maubisse no Munisípiu Dili.

Manufahi, 10 Fevereiru 2022 – Defisiente Pasqual da Costa ho idade tinan 62, moris iha aldeia Datina, suku Holarua, postu administrativu Same munisípiu Manufahi ho kondisaun moras mentál, iha Kinta-feira (10/02) ne’e hatete katak, loron-loron nia sempre husu foos kopu ida ba viziñu hodi halo sasoro sustenta nia moris loron tomak ida nian.
Pasqual hatete katak depois nia husu tiha foos kopu ida iha viziñu sira hodi halo sasoro, ho sente triste hodi hanoin ba loron aban nian tanba laiha ema ida ne'ebé nia bele tane liman ba.
“Karik loron ohin ha'u husu ona foos kopu ida iha viziñu sira, kalan ha'u tuur hanoin ba loron aban nian, atu tane liman tán fali ba se, sé no sé tán maka sei laran kmaan fó netik foos kopu ida ba ha'u,” halerik Pasqual.
Pasqual espresa katak nia sente moe wainhira tane liman beibeik ba nia viziñu sira tanba dala barak ona nia husu tulun hosi sira.
“Ha'u hanesan ema idade ona, ha'u sente moe hodi tane liman beibeik ba ha'u-nia viziñu sira, tanba dala wain ona ha'u tane liman beibeik ona, ha'u triste no matan-been turuk haree ba ha'u-nia kondisaun rasik”.

Dili, 21 Maiu 2020 - Ministériu Administrasaun Estatal (MAE) submete ona total dadus benefisiariu ba subsídiu Governu iha Teritóriu Timor-Leste hamutuk 330.448 ba MSSI hodi halo pagamentu. Diretór Jerál Administrasaun no Finansas  - MAE, Hermes Barros, informa ba públiku liu-liu MAE nia servisu mak tuir diploma ministerial ni’an ba servisu konjunta iha ámbitu servisu ba realizasaun subsídiu ba família uma-kain MSSI mak sei realiza tuir ajenda Ministériu Solidaridade Sosiál no Inkluzaun (MSSI) ni’an.  Hermes klarifika katak, relasiona ho pagamentu subsídiu, MSSI mak sei hala'o pagamentu tuir kalendariu MSSI nian no MAE nia parte mak submete ona dadus total 330.448 benefisiarius ne'ebé sei simu pagamentu hosi MSSI.

Manatutu, 19 Marsu 2022 – Rezultadu eleisaun prezidensiál segunda volta iha sentru votasaun EBF Manelima Antigu, suku Manelima, postu-administrativu Laklubar, Manatutu, hatudu katak kandidatu Prezidente Repúblika (PR) ho númeru sorteiu 1, José Ramos-Horta, mak hetan vitória ho votu 246, no kandidatu ho númeru sorteiu 2, Francisco Guterres Lú Olo, hetan votu 84.
Totál eleitór iha sentru votasaun refere hamutuk na’in-333, rezulta votu válidu hamutuk 330, iha votu nulu 2 no branku 1.
Rezultadu hosi eleisaun no kontajen votu hosi fatin seluk iha rai-li’ur oras ne’e kontinua la’o, nune’e mós iha rai-laran ne’ebé oras ne’e ekipa STAE kontinua sura votu ba kandidatu númeru 1 no 2.

Dili, 01 Abríl 2020 – Programa Nasaun Unidu ba Dezenvolvimentu (PNUD, Sigla Inglés UNDP), sei fó apoiu ba Governu Timor-Leste hodi buka suprimentu, ekipamentu no ai-moruk, relasiona ba Covid-19. Ministru Negósiu Estranjeiru no Kooperasaun, Dionísio Babo Soares no Reprezentante Rezidénsia UNDP, Munkhtuya Altangerel, iha Kuarta ne’e (01/04), asina akordu ida katak UNDP sei tulun buka sasán esensiál sira no ai-moruk liuhosi nia rede globál no organiza ba espedisaun.

Dili, 26 Maiu 2020 - Embaixada Xina iha Timor-Leste anúnisa liuhosi komunikadu katak fornesimentu sasan médiku ba Timor-Leste ne'ebé hetan doasaun hosi Fundasaun Jack Ma no Fundasaun Alibaba Xina nian sei to'o iha Dili iha lorokraik ohin (26/05).  Sasan hirak ne'e mak hanesan masker oin 130.000, luvas ba médiku 20.000, Ekipamentu Protesaun Pesoál (EPP) 5.000, protesaun oin 5.010, ekipamentu deteksaun 5.010, reajente ba purifikasaun 5.040, reajente ba prezervasaun amostra 5.000, termómetru úteis 39 no ventiladores 10.

Díli, 5 Setembru 2019 - UNICEF Timor-Leste liuhosi nia pájina ofisiál Facebook apela ba ema hotu katak prátika soe fo'er-boot iha fatin arbiru ka fatin nakloke kria risku saúde ne'ebé siginifikativu ba labarik no familia sira, tamba ida ne'e aumenta habelar moras.  Sintina ho fasilidade fase liman ne'ebé mak funsiona ho diak, iha posibilidade sei ajuda labarik sira nia moris ne'ebé mak saudável liu.

Afeganistaun, 28 Maiu 2020 – Forsa Seguransa Afeganistaun na’in-14 mate hafoin Taliban halo atake, iha Kinta ne’e (28/5). Batalla entre Afeganistaun no Taliban ne’e akontese durante loron tolu. Iha Kuarta ne’e (27/5), Forsa Seguransa Afeganistaun halo mos atake liuhosi aéreo ba rejiaun súl Taliban. Parte Polísia hateten katak atake hosi Afeganistaun ne’e hamate forsa Taliban na’in-18. Porta-voz hosi parte Polísia, Mohibullah Mohib hateten, ema Taliban sira ne’ebé kaer arma halo atake ba postu Polísia Afeganistaun nian no hamate mos Polísia na’in-7, iha sidade parte oeste Afeganistaun, Farah.

Dili, 29 Maiu 2020 - Xanana Gusmão akompaña Cruz Vermelha de Timor-Leste (CVTL) hala’o asaun karidade hodi fó tulun ba ema kbiit laek sira família hamutuk uma-kain 18 iha Suku Dare, Aldeia Koalau 1, Koalau 2 no Fila Beba-Tua Postu-Administrativu Vera-Kruz, Munisípiu Dili. Ai-hán sira ne’ebé sira fahe mak hanesan supermi, foos ho mina Bimoli. Alein hosi ne’e, Xanana kontinua hala’o vizita ba iha edifísiu foun Cruz Vermelha iha Gricenfor, postu-administrativu Na’in-Feto, munisípiu Dili.

Dili, 14 Juñu 2021 – Sentru Integradu Jestaun Krize (SIJK) relata ohin (14/6) kazu mate tanba Covid-19 timoroan na’in-1 ho sexu feto no idade 62, hela iha Maliana, Bobonaru.
“Matebian laiha istória moras seluk, maibé me’ar ho iis-boot iha uma durante semana ida nia laran ona [...]. Ohin dadeer tuku 11:40 iis kotu tanba respiratoric failure & multiple organ failure,” SIJK relata liuhosi komunikadu imprensa ne’ebé divulga ohin.
To’o oras ne’e Timor-Leste rejista kazu óbitu Covid-19 hamutuk na’in-19 ona. Iha mós kazu pozitivu Covid-19 foun hamutuk na’in-56 no rekuperadu foun na’in-102 ne’ebé SIJK relata ohin.
Tanba ne’e kazu ativu ka pasiente Covid-19 ne’ebé oras ne’e baixa hela iha Timor-Leste hamutuk na’in-1489.

Dili, Kinta-Feira, 09 MAIU 2019 - Ministru Ensinu Superiór, Siénsia no Kultura (MESSK), Longuinhos dos Santos, hala’o enkontru informal ho Primeiru-Ministru, Taur Matan Ruak, iha Palásiu Governu. Hafoin remata sorumutu ne’e, Ministru iha entrevista ho jornalista sira infoma katak objetivu husi enkontru ida ne’e hodi relata asuntu prioridade ha’at (4) ba Primeiru-Ministru, liuliu progresu implementasaun Estudu Viabilidade ba kriasaun Sidade Universitária Aileu, aprezentasaun rezultadu levantamentu dadus husi FDCH kona-ba Rekursu Umanu iha Timor-Leste, alterasaun ba Dekretu-Lei N.º 12/ 2011 kona-ba administrasaun FDCH no halo diskusaun kona-ba proposta ne’ebé mak UNTL submete hodi bele utiliza edifísiu eis Ospital Lahane ba Fakuldade Medisina nian.

Likisá, 27 Janeiru 2022 - Ministra Saúde, Odete Maria Freitas Belo, ohin (27/01) ne’e inaugura edifísiu Izolamentu Covid-19 ida iha munisípiu Likisá.
Iha serimónia inaugurasaun ne’e Ministra Saúde hatete katak, Izolamentu refere hodi fasilita tratamentu ba pasiente Covid-19.
“Ita iha izolamentu ba Covid-19 maibé ita haree Izolamentu ida-ne'e, ita sei haree liu ba iha Covid-19 ne'ebé mak ho ninia komplikasaun ruma ne'ebé mak labele halo tratamentu iha uma, maibé ita lori mai izolamentu, izola sira iha ne'e no aumezmu tempu médiku sira bele tau matan ba sira, karik sira presiza oksijéniu ka soru ruma ita presiza baixa sira iha ne'e, atendimentu espesífiku husi médiku sira,” dehan Ministra Odete.
Enkuantu iha inaugurasaun  ne’e mós, Ministériu Saúde entrega karreta truck box ida ba servisu saúde munisípiu Likisá hodi transporta ai-moruk sira iha armazén munisípiu ba sentru saúde no mós postu saúde sira iha área rurál.

Díli, 17 Setembru 2019 - Governu liuhosi prezidénsia Konsellu Ministru fó sai komunikadu katak sei iha Toleránsia ponto iha loron 20 Fulan-Setembru tinan 2019 ba Selebrasaun aniversáriu INTERFET tama mai Timor-Leste ba Dala-20. Informasaun kompletu bele hare iha ne'e!

Indonézia, 25 Abril 2021 – Indonézia nia submarinu ida ho marka KRI Nanggala-402, ema ka Forsa Navál Indonézia ho totál na’in-53 mak iha laran, konfirmadu mout no rahun iha tasi okos parte Bali, Indonézia, tuir Jenerál Tentara Nasional Indonesia (TNI) Marsekal Hadi Tjahjanto deklara iha domingu (25/4) ne’e.
Hadi Tjahjanto dehan, sira buka tuir no hetan ona KRI Nanggala-402 ho kondisaun nakfera ba parte tolu, no hetan mós ekipamentu seguransa nian.
“Bazeia ba evidénsia auténtiku sira ne’e, bele deklara katak KRI Nanggala-402  mout tiha ona no na’in-53 mate hotu,” Jenerál Hadi afirma liuhosi konferénsia imprensa.
Hosi parte forsa navál nian temi katak submarinu ne’e mout kazu hosi fatór natureza.
Molok konfirmadu mout, parte autoridade militár deklara katak submarinu KRI Nanggala-402 lakon kontaktu iha kuarta (21/4) liubá hafoin ba hala’o knaar marítima nian.

Itália, 18 Juñu 2020 – Napoli halakon Juventus ne’ebé hamutuk ho Cristiano Ronaldo no Gianluigi Buffon, iha jogu finál Kopa Itália 2019/2020 liuhosi xuta penalidade ho rezultadu 4-2. Jogu durante minutu 90 nia laran la rezulta golu ruma (0-0) no regra iha kompetisaun refere laiha tempu ekstra hafoin minutu-90, nune'e hakat kedas ba penalidade. Iha penalidade, jogadór Juventus na’in-rua, Paulo Dibala no Danilo, falla hodi marka golu no Napoli nian jogadór nain-haat konsege marka golu-haat tutuir malu, nune'e, Napoli mak sai vensedór Kopa Itália 2019/2020 ho rezultadu finál 4-2. Cristiano Ronaldo ne'ebé nuudar ema dalimak hosi Juventus hodi xuta iha penalidade, la hetan oportunidade tanba iha xuta ba dahaat Napoli manan tiha ona ho diferensa golu-rua.

Dili, 01 Fevereiru 2022 – Ministériu Saúde (MS) Timor-Leste liuhosi ninia divulgasaun ofisiál, ohin (01/2), relata hikas kazu Covid-19 foun hamutuk ema na’in-159.
“Kazu detetadu foun ne’ebé relata ohin loron 01 Fevereiru 2022: 159 (Pedidu viajen, contact tracing, vijilánsia sentinel no mass screening,” MS relata liuhosi komunikadu ofisiál ne’ebé lori Kordenanora Jerál Surtu Covid-19 Dra. Odete da Silva Viegas nia naran.
Kazu rekuperadu foun iha na’in-3, nune’e kazu Covid-19 ativu iha Timor-Leste oras ne’e rejista hela na’in-237. Númeru kazu ativu ne’e sa’e hikas ba 237 hafoin deteta hikas kazu foun 159 refere. No kazu hirak ne’e kompostu hosi na’in-1 iha Bobonaru, na’in-1 iha Lautén no na’in-135 iha Dili.
To’o oras ne’e Timor-Leste rejista kazu Covid-19 kumulativu hamutuk 20.105, no óbitu kumulativu 122.

Dili, 05 Juñu 2021 – Governu Xína liuhosi nia Embaixadór iha Timor-Leste, Xiao Jianguo, entrega apoiu vasina SINOVAC hamutuk doze rihun atus ida (100.000) inklui mós ho saringa ba Governu Timor-Leste ne’ebé simu direita hosi Vise Primeira Ministra Armanda Berta dos Santos, ohin (05/6) iha sala VIP Aeroportu Prezidente Nicolau Lobato, Dili.
Vasina SINOVAC ne’e Xina apoia tuir pedidu ne’ebé Primeiru-Ministru Taur Matan Ruak halo ba Xina no no mós ba Austrália ne’ebé haruka ona vasina AstraZeneca doze 70.000 hodi tulun Ministériu Saúde atu kombate Covid-19 iha Timor-Leste.
“Obrigadu barak ba Governu Australianu no Xinés ba jenerosidade hodi oferese apoiu refere atu tulun Timor-Leste vasina nia populasaun kontra Covid-19,” Primeiru-Ministru hato’o liuhosi nia Gabinete.

Dili,17 Juñu 2020 - Autoridade Inspesaun no Fiskalizasaun ba Atividade Ekonómika Sanitária no Alimentar (AIFAESA IP), liuhosi inspetór sira entrega karta notifikasaun ba restaurante "South Star, Sate Vietnam" ne'ebé lokaliza iha Mandarin tanba kondisaun koziña la ijiene. AIFAESA notifika restaurante refere no fó loron sia-nulu (90) hodi bele hadia koziña nia kondisaun. Durante prosesu reabilitasaun koziña restaurante nian, atividade negósiu sei suspende provizóriu no wainhira kondisaun di'ak ona maka bele re-ativa fila-fali.

Dili, 23 Juñu 2020 - Prezidente Repúblika, Francisco Guterres Lú Olo, liuhosi Dekretu Prezidente Repúblika númeru 45/2020, 46/2020, 47/2020, 48/2020, 49/2020, 50/2020, 51/2020, 52/2020, no 38/2020, ezonera membru VIII Governu Konstitusionál na’in ualu (8) hosi sira-nia funsaun. Membru Governu na’in-8 ne’ebé hetan ezonerasaun hosi Prezidente Repúblika mak Ministru Negosiu Estranjeiru no Kooperasaun Dionísio da Costa Babo Soares, Ministra Edukasaun Juventude no Desportu Dulce de Jesus Soares, Vise-Ministru Edukasaun Juventude no Desportu João Zacarias Freitas Soares, Vise-Ministru Administrasaun Estatal Abílio José Caetano, Sekretáriu Estadu ba Juventude no Desportu, Nélio Isaac Sarmento, Sekretáriu Estadu ba Formasaun Profisionál no Empregu Julião da Silva, Sekretáriu Estadu ba Kooperativas Arsenio Pereira da Silva, no Sekretáriu Estadu ba Protesaun Sivíl Alexandrino Xavier Araújo. Dekretu Prezidente Repúblika asina iha 23 Juñu 2020, iha Palásiu Prezidénsial Nicolau Lobato, Dili.

Dili, 12 Juñu 2020 – Daudauk ne’e kompañia kontratór Sinohydro Coorporation Limited hahú hala’o hikas konstrusaun ba estrada nasionál Dili (Hera) ba Manatutu, hafoin Estadu Emerjénsia dahuluk no daruak remata. Projetu refere atinji ona pursentu 92 (92%). Ohin (12 Juñu), kompañia kontrator Sinohydro Corporation Limited hala'o atividade paviamentu asphalt binder coarse iha Hera. Projetu konstrusaun estrada nasionál ne'e hetan supervizaun direita hosi ekipa Unidade Manajementu Projetu Ministériu Obras Públikas (PMU-MOP).

Dili, 09/02/2022 – Diretór  Ezekutivu   Asosiasaun Halibur Difisiente Matan Timor- Leste (AHDMTL), Gaspar Afonso, informa katak, AHDMTL liuhosi grupu Unidade Haforsa Kreatividade ne’ebé harii iha tinan 2019 kompostu hosi membru na’in-7, no hetan mós apoiu hosi Sekretária Estadu Formasaun Profisionál no Empregu (SEFOPE), hodi transforma lixu sai produtu ne’ebé bele fa’an iha merkadu.
Diretór hato’o informasaun hirak ne’e ba jornalista Timor News, iha kuarta-feira (09/02) ne’e  iha nia knaar fatin Manleuana-Dili. Nia hateten katak, produtu sira ne’ebé grupu ne’e prodús bele fa'an iha feira sira ne’ebé Governu loke no fa'an mós iha média sosiál.
“Kreatividade ne’e mak halo ai-funan, halo brinkus, boneka, kelu tau liman, no buat sira seluk”, Gaspar informa.
Enkuantu diretór ne’e apelu ba sosiedade hotu-hotu atu dignifika no respeita mós ema ho defisiente, tanba tuir nia katak  maski kondisaun matan labele haree, maibé  sira iha abilidade, kapasidade no potensiál no iha hanoin hanesan mós ema normál, atu kria obra ruma ne’ebé uza sira nia matenek rasik.

Manufahi, 12 Jullu 2020 – Kay Rala Xanana Gusmão husu sarani sira reza maka’as hodi hametin estabilidade iha Timor-Leste. Xanana Gusmão hato’o asuntu ne’e wainhira ba vizita sarani sira iha Igreja Protestante Imanuel, domingu ne’e (12/7), iha Same. Hafoin remata partisipa misa iha Igreja Katólika Nossa Senhora de Assunção Same, Xanana hateten katak dezenvolvimentu atu la’o di’ak iha Timor-Leste, presiza estabilidade, tanba ne’e sarani sira tenke reza maka’as hodi hametin páz no estabilidade iha Timor-Leste. Xanana mos husu joven sira valoriza valór Maromak Nia Ukun-fuan no tane aas kultura, respeita no hametin espíritu karidade no tulun malu iha família no sosiedade. Iha fatin hanesan, Pastór Carlos Marçal hodi sarani Protestante Imanuel Same agradese ba Xanana Gusmão tanba vizita ona sarani sira ne'ebé iha Igreja Protestante Imanuel Manufahi.

Dili, 11 Agostu 2020 – AIFAESA liuhosi Brigada D hosi Seksaun ba atividade Turístika, Departamentu Operasaun, Prende susu-been ho marka ‘Blue Cow’ neebé liu ona prazu hamutuk kaixa 21 no lata 66, iha restaurante Latanza Unip, Lda, ne’ebé lokaliza iha Komoro. Produtu liu prazu hirak ne'e, Inspetór sira hetan wainhira halo verifikasaun ba fatin rai sasán iha restaurante refere. Iha inspesaun ne'e, inspetór sira inspesiona restaurante rua hanesan, restaurante Latanza, Unip. Lda, restaurante Joy Lemorai no halo mós inspesaun iha fatin seluk tán. Aléin hosi ne'e, inspetór sira mós konvoka salaun no restaurante ida kona-ba lisensiamentu ba komérsiu, bazeia regulamentu ne’ebé estabelese ona.

Díli, 13 Fevereiru 2020 – Primeiru Ministru VIII governu konstitusionál, Taur Matan Ruak halo sorumutu ida ho Prezidente Repúblika Francisco Guterres Lú Olo.  Iha enkontru ne’e, Taur Matan Ruak ko’alia kona-ba governu nia funsionamentu no servisu sira durante ne’e, inklui kondisaun estudante bolseiru timoroan na’in sanulu-resin-hitu (17) ne’ebé oras ne’e sei kumpri hela rekezitu saúde iha Nova Zelándia. Iha biban ne’e, Primeiru Ministru informa mós katak, to’o oras ne’e, seidauk iha kazu Vírus Corona ne’ebé identifika iha Timor-Leste, no iha tempu badak nia laran, bolseiru timoroan 17 ne’ebé iha hela Nova Zelándia (NZ) sei fila mai Timor-Leste (TL), tanba husi rezultadu kuarentena, entre na’in 17 ne’e, laiha ida mak afeita Vírus ho naran ofisiál Covid-19 ne’e.

Dili, 22 Dezembru 2020 – Diresaun Nasionál Meteorolojia no Jeofízika (sigla portugés DNMG) Timor-Leste, ohin (22/12), alerta liuhosi informasaun divulgadu katak, iha posibilidade atu akontese udan ho intensidade ‘Forte’ no ‘Forte Tebes’ iha Rejiaun Administrativa Espesiál Oekusi-Ambenu (RAEOA) iha loron aban (23/12), preferensialmente iha parte dadeer to’o loro-kraik, no DNMG mós nota katak iha tendénsia atu akontese udan akompaña ho rai-lakan no anin-boot iha rejiaun Manufahi no Vikeke nian iha loron ne’ebé hanesan. DNMG haktuir, mudansa klimátika ne’e akontese tanba influensia hosi sistema meteorolojia lokál hanesan brisa marítima no mós brisa vale-montanha tanba liga ho topografia illa Timor-Leste ne’ebé jeralmente iha foho barak, nune’e favorese ba umidade ár esesivu hodi jere udan iha rejiaun sira ne’ebé mensiona iha leten. Tanba ne’e, DNMG husu ba sidadaun hotu-hotu atu kuida-an wainhira halo viajen, no hadook-an mós hosi fatin risku sira hanesan ai-hún boot, mota no seluk tán.

Dili, 11 Fevereiru 2022 -  Koordenadór Grupu Incanto Eco-Farming, Ruben dos Santos, informa katak grupu Incanto Eco- Farming kompostu hosi juventude na’in-9, ho inisiativa rasik harii Kooperativa Hortikultura iha postu administrativu Metinaru, munisípiu Dili hodi apoiu Governu Timor-Leste aumenta produsaun rai laran hodi minimiza produtu importasaun sira.
Ruben hatete ba Timor News via telefonika ohin (11/02), katak sira harii Kooperativa Hortikultura bazeia ba esperiensia agrikultura nian ne'ebé sira hetan hosi kooperasaun entre Governu Timor-Leste ho  Izrael hodi haruka Juventude timoroan sira ba tuir formasaun agrikultura iha Izrael. Kooperasaun ne'e hari'i hodi ajuda fó alterativa konsumu nian ba timoroan hotu ne'ebé iha tendénsia ba konsumu modo jeladu hanesan "ayam potong".
“Kooperativa ida ne’e ami hakarak ajuda inan aman sira liuliu iha parte agrikultura nian, tanba ami lakohi ita-nia povu Timor-Leste ne’e halerik liuliu ba hahán, modo tahan sira ne’e, ikan no mós buat seluk tan, tanba ita labele konsumu beibeik hahán hosi nasaun sira seluk, tanba dala ruma ita haree ba nia presu ne’ebé baratu maibé, ita la hatene ai-han ka, liuliu ayam potong sira ne’e, dala ruma kontaminada hela ho buat balu mós ita la hatene,” Ruben esplika  
Nia esplika tan katak, planu ba grupu refere sei sai sentru ba foin-sa'e sira hotu, no ba futuru la’os de’it hortikultura, maibé sira sei kria mós kooperativa kona-ba peskas. No sujere mós ba Governu hodi tau prioridade ba setór agrikultura atu nune’e agrikultór sira bele hasa'e produsaun rai laran nune’e labele depende de’it ba produtu importasaun.
Enkuantu Grupu Incanto Eco-Farming lokaliza iha Metinaru, munisípiu Dili no rai ne’ebé grupu refere utiliza oferese hosi Ajénsia Incanto no hetan mós apoiu ekipamentu sira hosi Ministériu Agrikultura no Peskas.

Dili, 04 Setembru 2020 - Organizasaun Nasaun Unidu (ONU) deside atu anunsia rezultadu Konsulta Populár simultaneamente dala ida de'it, ne'ebé Sekretáriu Jerál ONU fó sai iha Nova Iorke, iha kalan boot loron 3 fulan Setembru tinan 1999 no Reprezentante Espesiál ONU Ian Martin fó sai iha Dili, iha loron 4 fulan Setembru tinan 1999. Iha tuku 09:00 dadeer, Ian Martin lee rezultadu Konsulta Populár iha Otél Mahkota (atuál Otél Timor) ne'ebé 21,5% hosi populasaun Timor-Leste hili pakote autonomia espesiál, enkuantu 78,5% hili atu separa hosi Indonézia. Komisaun Eleitorál konklui katak Konsulta Populár ida ne'e hala'o duni ho justu tuir prosedimentu no bazeia ba Akordu Nova Iorke, no sertamente reflete povu Timor nia hakarak.

Díli, 24 Fevereiru 2020 – Atu diversifika ekonomia iha sosiedade, família no nasaun liuhosi programa formasaun, nune’e, SEFOPE hahú halo investimentu ba joven liu 20 hodi tuir formasaun ho objetivu atu dezenvolve koñesimentu iha área mini indústria, liuhosi programa Auto Empregu hodi forma joven hirak ne’e, oinsá mak bele Prodúz Xinélus ka Sapatilla. Formasaun ne’e hala’o liu semana neen ona, no sei kontinua espanda ba munisípiu sira wainhira programa ne’e la’o no implementa ona ho susesu hosi formandu sira.

Hat-trick Nelson Freitas, iha minutu 16", 20" no 42" konsege lori nia ekipa Aitana FC manan halakon Porto Taibesse FC ho skoru 3-1 iha jogu Abertura Segunda Divisaun Liga Futebol Amadora (LFA) ne'ebe maka halao iha kampu demokrasia, FFTL, Tersa (30/04). Ho rezultadu ne'e mak lori Aitana hetan pontus tolu, no provizoriu lidera grupu 'A. Porto Taibesse fc, konsege marka golu ida liu husi jogador Lasario Pereira, iha minutu 17, maibe lakonsege aumenta tan golu iha segunda parte nebe'e lori ekipa ne'e okupa iha pozisaun ikus grupu ida ne'e. Hare ba resultadu ida ne'e Treinador Porto Taibesse Joao Pereira, hatete, jogu ne'ebe halao kapas tebes maibe falla iha area defeza no avansadu mak lori sira nia ekipa hela ho pontus mamuk. "Jogu ohin lao kapas tebes, ohin ne'e la signifika katak ami joga at, ami joga diak maibe falla deit iha ami nia defeza ho avansadu mak halo ami lakon, peluan iha avansadu dala hira kedan maibe nia labele halo buat ida," tenik Joao. Iha fatin hanesan treinador Aitana Salvador da Silva hatete, sente kontente tanba bele hadau pontus tolu hosi Porto Taibesse. "Rezultadu ohin ne'e ami kontente tebes, maibe ami sei falla iha area klaran no oin uitoan maibe ba oin hau sei hadia diak liu tan," tenik Asala.

Magnífiku Reitór UNTL ofisialmente halo abertura Formasaun Lideransa no Jestaun ba Asosiasaun Akadémika Estudante Fakuldade (AAEF) iha Munisipiu Aileu ohin 02 Maiu 2019. Formasaun ida ne'e organiza husi Gabinete Pro-Reitór ba Asuntu Estudante (GPRAE) hodi fo biban ba estrutura AAEF ne'ebé eleitu ba mandatu 2019-2021 nene'e bele hetan aproveitamentu ba nesesidade estudante sira nian kada fakuldade. Iha biban ne'e Pro-Reitór ba Asuntu Estudante, Eng. Zeferino Viegas Tilman, M.Appl.Sc afirma katak formasaun ne'e importante tebes hodi kapasita estrutura AAEF nune'e bele lidera asosiasaun estudante iha nível fakuldade no gradualmente bele lidera organizasaun, liu-liu hatoman-an ikus mai bele sai futuru lider ida ne'ebé responsavel, ezemplar no iha auto-konfiansa. Iha tempu ne'ebé hanesan, Magnífiku Reitór UNTL Prof. Dr. Francisco M. Martins, M.Hum. hato'o ba partisipante sira katak UNTL iha responsabilidade hodi prepara futuru lider nune'e bele kaer responsabilidade estafeta ho sustentavel. Magnífiku Reitór husu ba estrutura AAEF hodi aproveita simu matenek husi formadór sira ho laran luak nune'e bele lidera estudante sira ho di'ak. Formasaun ida ne'e realiza iha Polo Fakuldade Medisina no Siénsia Saúde-UNTL Munisipiu Aileu hahu'u husi data 02-04 Maiu 2019. Partisipa iha formasaun ne'e estrutura AAEF inklui Klubu Estudu UNTL.

KM DELIBERA PROPOSTA HUSI MRLAP, MCC SEI FÓ GRANT $ 7.350 MIL DILI, 30 ABRIL 2019 : S. Exa, Ministru Obras Públikas (MOP), Arq. Salvador Eugénio Soares dos Reis Pires, iha Tersa-feira liubá partisipa iha reuniaun Konsellu Ministru (KM) ne'ebé prezide husi S. Exa, Primeiru Ministru (PM), Sr. Taur Matan Ruak, hodi delibera proposta husi Ministru Reforma Lejislativu no Asuntu Parlamentár (MRLAP), Sr. Fidelis Leite Magalhães, kona-ba Programa Kompaktu husi Millennum Challenge Corporation (MCC) ho Govenru Timor-Leste kona-ba Fundus konsesaun. KM fó plenu podér ba Ministru MRLAP atu asina ho MCC hodi simu Grant $7.350 Mil para implementa programa ne’ebé aprova ona hosi Ekipa Kompaktu Timor-Leste.

Díli,30 Abril 2019 – Ministru Reforma Lejizlativa no Asuntus Parlamentares, Fidelis Manuel Leite Magalhães, simu audiénsia emprezáriu Sr. António Simões Marques Couto, ne’ebé informa ba S.E. kona-ba dezenvolvimentu husi Projetu Dili Financial Business Center, ne’ebé harii agora daudaun iha Colmera. Iha sorumutu ne’ebé hala’o ho emprezáriu nia pedidu, Sr. António Simões informa mós katak edifísiu ne’e sei iha andar 15 no harii hela tuir padraun sira ho kualidade aas, hanesan Europa, Estadus Unidus ka Singapura. Oferese hotu ba Ministru matadalan ida ho informasaun kona-ba natureza konstrusaun nian no fasilidade sira ne’ebé edifísiu ne’e sei fó ba ema sira ne’ebé atu aluga. Ministru Fidelis Magalhães hahii mós prioridade ba kualidade husi obra ida-ne’e no hatete katak governu apresia tebes kualidade husi obra sira ne’e, ne’ebé konstitui fatór foun ida ba atu dada investidór estranjeiru sira seluk ba nasaun ne’e no prestíjiu ba kapital. “Sidade ne’e presiza obras ho natureza hanesan ne’e”, hatutan membro governu. Edifísiu Dili Finansial Business Center tuir rekizitus ne’ebé rigorozu kona ba konstrusaun anti-rai nakdoko no asegura kualidade ida-ne’ebé aas tebes, la’os deit ho simentu, maibé ho mós ekipamentu sira, inklui mós kualidade instalasaun elétrika, abastesimentu be’e, elevador sira no sira seluk tan. Edifísiu ne’e sei ekipadu ho elevador 3 ho velosidade ne’ebé lais duni, ho kapasidade ba ema nain 12 ba ida-idak. Emprezáriu ne’e anunsia mós katak empreza ne’e hein atu hotu andar 15 to’o tinan rohan nia laran, razaun ne’ebé atu tau ona edifísiu ne’e iha merkadu, atu aluga ka faan.

Dili, 23 Fevereiru 2020- Diretór Operasaun AIFAESA, Gabriel da Costa, hateten katak AIFAESA halo inspesaun iha fatin kompañia produsaun 'Expresso Coffee Timor-Leste' no identifika katak fatin produsaun la ijiéniku no kompañia refere hala'o atividade ho ilegál. "Ami haré kompañia uza lisensa atividade ho enderesu iha Tibar maibé kompañia mai hala'o fali atividade Iha Bidau Lecidere. Tanba ne’e ami sei foti prosesu auto-notísia hasoru kompañia ne'e no sei taka provizóriu atividade durante fulan tolu atu kompañia ne'e bele hadi’a sira nia fatin," dehan Diretor Gabriel.

Plataforma Facebook blokeia ona, iha fulan-Marsu, anúnsiu rihun 600 resin iha Uniaun Europeia (UE) tanba konsidera hanesan "bosok", enkuantu Google halo ona atuasaun kontra anunsiante rihun 10 resin tanba desfigura informasaun, anunsia iha loron-tersa ne'e. Informasaun sira halo parte iha relatóriu ida kona-ba atuasaun, iha fulan-Marsu, hosi empreza signatáriu sira hosi kódigu konduta europeu kontra notísia falsu sira (‘fake news’), ne'ebé divulga iha loron-tersa ne'e hosi Komisaun Europeia ne'ebé realsa "kompromisu" hosi plataforma sira ne'e hodi evita desinformasaun iha eleisaun europeia sira ne'ebé marka ona ba fulan-Maiu nia rohan. Tuir relatóriu, iha fulan liubá "Facebook hadi'a ona monitorizasaun hosi anúnsiu sira", no atua ona "iha anúnsiu rihun 600 resin iha UE ne'ebé maka konsidera ona hanesan problemátiku" tanba inklui "konteúdu sira ho kualidade ki'ik, disruptivu, bosok ka falsu". Disponível mós, dezde fulan liubá, haktuir hosi relatóriu, biblioteka ida ba anúnsiu polítiku sira, iha Facebook no mós iha Instagram, rede sosial hosi fotografia sira nian ne'ebé maka sosa hosi empreza Mark Zuckerberg nian. Sei hala'o mós regra katak anúnsiu polítiku sira iha rede sosial sira ne'e tenki indika, ho forma esplísitu, sé maka selu. Aumenta mós medida hamutuk 370 kontra na'in sira hosi 'site sira' iha UE ne'ebé viola ona regra sira AdSense nian, serbisu seluk hosi Google ne'ebé destina hodi hatama publisidade iha pájina sira hodi bele rentabiliza. Iha deklarasaun hamutuk ne'ebé fó sai iha loron-tersa, visi-prezidente hosi Komisaun Europeia ba Merkadu Úniku Dijital, Andrus Ansip, ho komisáriu sira Vera Jourová (Justisa), Julian King (Seguransa) ho Mariya Gabriel (Ekonomia ho Sosiedade Dijital sira) reaje "ho satisfasaun" ba medida sira ne'e. Maibé, ba responsável sira, "seidauk buat barak atu halo" hodi "proteje prosesu demokrátiku sira manipulasaun nian", nune'e sira husu tan medida sira hodi hanoin iha eleisaun europeia sira.

Assalam FC liu hosi nia treinador Francisco de Araujo sente la dun kontente ho rezultadu ne'ebe mak nia ekipa hetan maski hadau uluk ona pontus tolu iha jogu epoka da-hat Liga Futebol Amadora (LFA) ne'ebe halao iha estadiu Munisipal Dili, Sabado (27/04). Treinador ne'e esplika sira la dun kontente tanba manan ho golu ne'ebe mihis no nia rekoinese katak sira nia ekipa sei iha faillansu. Tanba ne'e ba oin sira sei hadia diak liu tan tanba prosesu jogu sei naruk. "Jogu ohin ne'e iha presaun ne'ebe mak as tebes tanba ekipa Academica iha esperiensia joga ona iha primeiro divisaun, maibe ami konsege manan maibe la sigifika atu kontente liu presiza hadia tan iha lina balu," tenik Francisco. Enkuantu treinador Academica, Andi Susanto hatete, sente triste uitoan tanba nia ekipa derota maibe ba oin nia esforsu nafatin hodi hadia diak liu tan. "Ohin ne'e jogu kapas tebes, mais ami halo kontra atake hanesan hela, maibe ami nia fallansu mos iha ne'e mak ohin ami tenke simu derota ne'e," tenik Andi.

Ohin Kinta-feira, 02 Maiu 2019, Ministru Defeza no Ministru Interior Interinu Brigadeiru Jenerál (Ref) Filomeno da Paixão de Jesus simu vizita husi Embaixadóra Estados Unidos da América (EUA) nian mai Timor-Leste, Señora Kathleen Fitzpatrick. Kontra-Almirante Murray Tynch no ofisiais rua mak akompaña Embaixadóra iha inkontru refere.  Embaixadóra mai hodi hato’o agradesimentu ba apoiu tomak no koperasaun diak husi Ministériu Defeza inklui F-FDTL ba forsa EUA nian ne’ebé durante semana rua hala’o exersísiu iha âmbitu Parseria Pasífiku ka Pacific Parnership. Durante semana rua ne’e, forsa EUA husi Pacific Partnership hala’o atividade oioin iha Dili no mós iha munisípiu balu hodi hametin liután parseria entre forsa EUA no F-FDTL inklui komunidade tomak. Atividade sira mak hanesan fó asisténsia médika ba populasaun no exersísiu konjuntu entre forsa EUA, F-FDTL no instituisaun relevante seluk iha Timor-Leste kona-bá asisténsia umanitária.  Alein ida ne’e, Embaixadóra mós informa katak EUA konsidera hela pedidu husi Timor-Leste ne’ebé halo husi Ministru Defeza hodi adere ba Programa Parseria Pasífiku ka Pacific Partnership Program. Embaixadóra mós informa kona-bá progresu estudu ba rezultadu levantamentu dadus ba Aero Porto Baucau ne’ebé hala’o tiha ona husi ekipa enjinaria forsa aérea EUA nian. Bainhira iha rezultadu, parte rua Timor-Leste no EUA sei diskuti hamutuk kona-bá programa sira ne’e.  Ministru Defeza no Ministru Interior Interinu Brig-Jen (Ref) Filomeno da Paixão de Jesus mós agradese ba apoiu no koperasaun diak husi EUA. Programa Parseria Pasífiku ne’e fó duni benefísiu ba F-FDTL no populasaun. Parte rua TL no EUA iha kompromisu atu kontinua implementa programa sira ne’e no sei hametin liután parseria no koperasaun entre país rua.

Iha Loron Kuarta-Feira (01/05/2019), Sekretáriu Estadu Kooperativas, Eng. Arsenio Pereira da Silva, M.Agr hamutuk Administradór Munisípiu Aileu, kuda Shorghum hektar 2 resin iha Aldeia Baderahun, Suku Liurai Postu Administrativu Aileu Vila, Munisípiu Aileu ne'e hanesan jestu ida hodi Selebra loron mundial traballadór sira hamutuk ho kamponezes iha área rural. Iha hafoin lansamentu kuda shorghum Sekretáriu Estadu Kooperativas, Eng. Arsenio da Silva, M.Agr afirma ba to'os nain sira iha Munisípiu Aileu atu sai exemplar ba munisípiu sira seluk tamba Aileu oan sira ko'alia uituan maibe asaun mak barak liu ho ida ne'e mak hanesan governante ida sente urgullu ba to'os nain sira iha Suku Liurai. "Ohin loron 1 Fulan Maiu nu'udar loron importante ba servisu nain sira no asaun ida ne hanesan respeitu ba loron mundial trabaladores sira nian iha mundo no liu-liu trabaladór sira iha Timor-Leste. Ohin ita mai kuda sorgum iha Suku Liurai hanesan jestu ida hodi selbra loron traballadór sira nian hamutuk ho kamponezes iha área rural sira tanba dala barak ema selebra deit iha sidade no edefisiu sira deit. SECoop hanesan membru Governu maske iha loron feriadu maibe ho inisiativa hakarak hala'o aktividade ida ne'e ho to'os nain sira iha baze. No atividade kuda sorgum iha Suku Liurai hanesan alternativa hodi enkoraja no motiva to'os nain sira atu produz ho sustentabilidade hodi kontribui ba hasae kresimentu ekonomia familia ka uma kain iha área rural sira" dehan Sekretáriu Estadu Kooperativas hafoin lansamentu Kuda Shorghum iha Suku Aileu. Sekretáriu Estadu mós subliña liu tan katak bainhira produz iha ona ninia rejultadu, maka ninia merkadu mós iha duni Aileu, merkakdu aihan balun bele distribui ba merenda eskolar, balun bele faan ba komunidade sira, hodi nune'e bele kontribui ona ba hamus sasan importasaun husi rai liur. Iha tempu hanesan Administrador Munisípiu Aileu, João Tilman husu ba to'os nain sira katak hasa'e kresimentu ekonomia iha baze labele hein deit husi nasional maibe kontribuisaun husi ema hotu-hotu nian. "Ita tenki hamriik iha ita nian ain rasik liu husi hasa'e rendimentu ekonomia hodi oferese fali ba seitor sira seluk. Tanba nee mak hau inspira ba agrikultor sira hotu-hotu servisu maka'as labele hein katak kareta governu nian mai, foin ita halibur malu. Maibe atu hasa'e rendimentu ekonómia familia laran ne'e tenki mai husi kontribuisaun mai husi involvimentu ema hotu-hotu nian. Dehan Administradór.

Dili, 10 Dezembru 2020: Xefe Sentru Saúde Kumoro, Emilia Ayati de Sousa, hateten katak Inan isin-rua ne’ebé mak partu ka túr-ahi iha Sentru Saúde refere rejista ho totál varia entre 150 to’o 200 kada fulan no iha fulan Dezembru ne’e nia laran rejista ona partu normál hamutuk nain 180. Lia hirak ne’e hato’o hosi Emilia Ayati ba jornalista Timor News, horiseik (10/12) iha nia knaar-fatin, Kumoro, Dili. “Fulan Ida ne'e, Dezembru, de’it iha inan isin-rua nain 180 mak halo ona partu normál”, informa Emilia Ayati. Xefe Sentru Saúde ne’e haktuir tan katak, totál refere kategoriza nu’udar partu ho kondisaun normal de’it. Ba inan isin-rua sira ne’ebé partu la ho kondisaun normál ka hasoru dezafiu ruma, Sentru Saúde transfere hikas sira ba iha Ospitál Nasionál Guido Valadares (sigla portugés HNGV). Nia esplika tán katak, hafoin partu tiha, Sentru Saúde Kumoro nafatin halo atendimentu ba bebé ho nia inan hodi fó instrusaun no mós vasinasaun atu kuida bebé ho nia inan hodi labele hetan moras ruma. Xefe Sentru Saúde Kumoro husu mós ba inan isin-rua sira atu tenke ba konsulta iha Sentru Saúde sira rutinamente hodi prevene partu la ho kondisaun normál no prevene labarik iis-kotu iha inan-nia isin.

Mensájen Husi Prezidente Repúblika Ba Traballador Timoroan Sira Iha Loron Internasionál Traballador Sira-Nian, 1 Maiu 2019. Konstituisaun Timor-Leste valoriza servisu ne’ebé de’it maka ita halo. Ho servisu maka ita valoriza ita-nia an, nu údar ema ho kapasidade no talentu, atu prodús rikusoin ba ita rasik! Nune’e, servisu dignifika ita ema, nu ‘udar ema ne’ebé moris ho dignidade!. Tanba traballador sira prodúz rikeza nasional, liuhosi knaar oioin, Estadu Timor-Leste tenke tau matan ba sira-nia kondisaun servisu, atu traballador sira, mane no feto, bele hasae produsaun no produtividade no, ita-nia ekonomia bele buras babeibeik. Atu hasae produsaun no produtividade, Timor-Leste presiza investe liuliu iha formasaun vokasionál, forma tékniku sira ne’e bé ita presiza tebetebes, hodi garante sektór produtivu ida ho kualidade aas no, ho kapasidade atu kompete iha merkadu nasional no internasionál. Maioria populasaun moris ho rendimentu husi rai. Nune’e, Governu presiza investe maka’as no uluk liu , iha agrikultura, pekuária no turismu. Sektor sira ne ‘e, sei hamosu empregu barak, iha tempu badak. Ho rendimentu, mak sidadaun ida-idak bele halo ninia uma kain rasik, ho bee no eletrisidade - kondisaun bázika importante ba família ida-idak moris di’ak.Bainhira família sira moris di’ak, ita nia sosiedade bele moris ho armonia no domin. "Iha okaziaun ida ne’e, ha’u mós apela ba sektor públiku no privadu sira atu hametin relasaun ho traballador sira, hodi garante traballador sira-nia direitu no kondisaun empregu di’ak, tuir lei haruka".

Centro Nacional Chega entrega xave eskritóriu ba asosiasaun vítima hodi apoia sira nia servisu. Dili, loron 2 Maiu 2019, Diretór Ezekutivu Centro Nacional Chega! I.P, Sr. Hugo Maria Fernandes ofisialmente entrega xave eskritóriu ba Asosiaun Vítima, iha edifísiu Centro Chega!, Antigo Comarca Balide - Dili. Serimónia entrega Xave ne’e hanesan parte ida husi ezekusaun Nota Entendementu ne’ebé asina ona entre Centro Chega! ho Asosiasaun Vítima. Ho serimónia ne’e, ofisiálmente Asosiasaun Vítima nia sekretariadu hahú nia operasaun servisu administrativu hamutuk ho Centro Chega! iha Antigo Comarca Balide. Tuir Diretór Hugo nia esplikasaun katak serimónia entrega Xave ne’e hanesan parte ida husi objetivu boot hodi kontinua fó apoiu ba Asosiasaun Vítima atu sai nudár Instituisaun ida ne’ebé mak forte no iha kbiit nune’e bele implementa atividade sira tuir vizaun no misaun Asosiasaun Vítima nian. Iha serimónia ne’e reprezentante Asosiaun Vítima Sr. Domingos Pinto “Atai” agradese ba esforsu tomak husi Centro Chega! ne’ebé mak oferese ona fatin ida (sala ida) ba Asosiasaun Vítima hodi Uza hanesan sekretariadu. Iha biban ida ne’e, Sr. Atai mós fó agradesimentu ba Sr. Jose Luis Oliveira, Diretór Ezekutivu AJAR Timor-Leste ne’ebé mak antes ne’e fasilita sekretariadu Asosiasaun vítima iha AJAR nia eskritóriu no agora daudauk hamutuk ho Centro Chega! kontinua fó apoiu ba Asosiasaun Vítima.

Palásiu Prezidensiál Nicolau Lobato, Dili, 3 maiu 2019. Prezidente Repúblika Demokrátika Timor-Leste Francisco Guterres Lú Olo hasoru malu ho Embaixadora Timor-Leste iha Nasoens Unidas Milena Pires, hodi relata kona-ba servisu misaun Timor-Leste iha Nova Iorke. Embaixadora informa apoiu estadu Timor-Leste desde uluk ba direitu autodeterminasaun povu Sarawi no akompañamentu ba situasaun Guine-Bissau. Timor-Leste presiza tau atensaun ba ajenda importante Organizasaun Nasoens Unidas (ONU) iha 2019. Tuir ajenda, iha fulan-jullu, Timor-Leste sei aprezenta relatóriu kona-ba 2030. Iha fulan setembru, iha Asembleia Jerál Nasoens Unidas sei hala’o simeira kona-ba mudansa klimátika, avaliasaun globál mundu tomak kona-ba planu 2030 kona-ba dezenvolvimentu sustentavel no sei iha simeira kona-ba Saúde, dezarmamentu no ikus liu simeira kona-ba situasaun illa sira nian.Iha fulan-novembru sei organiza forum kona-ba implementasaun meta númeru 16 ne’ebé ko’alia kona-ba sosiedade pasífikas, inkluziva no justa iha Dili. Progresu misaun Timor-Leste iha Nasoens Unidas pozitivu tebes. Nasaun membru ONU haree Timor-Leste hanesan istória susesu, tanba Timor-Leste konsege hetan restaurasaun, administrasaun Nasoens Unidas iha periódu tranzisaun. Timor-Leste mós hetan rekoñesementu boot kona-ba doasaun ajenda 2030 no hetan rekoñesementu nu’udar país solidariu ba nasaun seluk.“Kestaun sira ne’e hotu, halo nasaun membru Nasoens Unidas nia rekoñesementu haree pozitivu tebes,” Milena Pires hateten. Prezidente Repúblika enkoraja no rekomenda nafatin Embaixadora, atu kontinua servisu nafatin ba interese estadu Timor-Leste tuir kna’ar iha Nasoens Unidas. Desde 2016, Estadu hili Milena Pires nu’udar embaixadora Timor-Leste iha ONU hodi defende nasaun nia interese.

Díli, 27 Fevereiru 2020 - Diretóra Ezekutíva Fundu Dezenvolvimentu Kapitál Umanu (Sigla Portugés, FDCH) Leila dos Santos ne’ebé akompaña mós hosi Koordenadora GAFRHI-FDCH Josefina do Nascimento simu vizíta hosi adidu edukasaun Repúblika Indonézia nian mai Timor-Leste Achmad Syah iha edifísiu FDCH númeru 5, Palasíu Governu. Objetivu vizíta ne’e atu aprezenta-an nudár adidu foun hodi troka adidu sesante Sedercor Melatunan ne’ebé mate tiha ona. Objetivu seluk mak atu buka hatene no halibur informasaun kona-ba Bolseirus Timor-oan sira ne’ebé mak hala’o hela estudu iha nasaun Indonézia nomós kona-ba papél no servisu FDCH.  Iha enkontru ne’e adidu Indonézia ne’e mós informa kona-ba realizasaun atividade Indonézia Higher Education Expo (IHEE) 2020 ne’ebé sei realiza iha loron 26-27 fulan Marsu ne’ebé sei hala’o iha Pusat Budaya Indonesia (PBI).

Dili, 3 Maiu 2019: “Ohin, loron ida-ne’ebé jornalista iha mundu tomak, nune’e mós jornalista iha Timor-Leste, komemora Loron Liberdade Imprensa nian. Nu’udar Xefe Governu, hato’o ha’u-nia felisitasaun ba profisionais sira iha loron espesiál ida-ne’e, hodi fó-hanoin hikas katak imprensa nu’udar mós pilár nasaun nian hodi promove no hametin demokrasia iha sosiedade nia leet. Iha loron ida-ne’e, hakarak enkoraja mós profisionais mídia komunikasaun sosiál sira atu mantein, iha tempu hotu-hotu, imi-nia responsabilidade wainhira hala’o knaar bá buka no fó-sai informasaun sira, presizamente kumpre duni kódigu de étika ne’ebé orienta imi hodi prodús informasaun ne’ebé kredivel no iha balansu ba sosiedade sira. Ha’u rekoñese papél imprensa nian dezde tempu rezisténsia to’o mai iha ukun-an nia laran importante tebes, i ohin iha faze konstrusaun Estadu nian, ha’u fiar katak papél mídia nian sei fó ninia kontribuisaun boot liután ba prosesu dezenvolvimentu nasionál. Ikus, ha’u hakarak hato’o ha’u-nia omenajen ba jornalista hirak ne’ebé lakon sira nia vida iha hala’o knaar, i ha’u-nia dezeju atu imi hotu ne’ebé oras ne’e hala’o daudaun knaar jornalizmu nian, bele hetan protesaun ne’ebé di’ak no susesu iha imi-nia serbisu tomak. Parabéns Ba Loron Mundiál Liberdade Imprensa Nian! Parabéns Ba Jornalista Timor-Leste!”

Fakuldade Siénsia Sosiais (FSS), UNTL, fó atensaun ba ambiente kalmu no silénsiu durante tempu aulas liuhusi kontrola estudante sira-nia movimentu iha área kampus nian no liuhusi taka avisu haleu koredór kampus nian atu garante susesu ba prosesu-aprendizajen. Vise-dekanu Asuntu Administrasaun no Finansas FSS nian, Profesór Julio Aparicio, iha Kampus Kaikoli, Díli, hateten faze dahuluk ho kontrola estudante atu mantein silensiu iha kampus maka fakuldade orienta ona xefi departamentu no dosente sira hodi esplika ba estudante sira atu utiliza kampus nu’udar fatin estuda nian. “Ami hahú sensibiliza estudante sira hodi manten silénsiu liuhusi taka avizu iha koredór FSS nian, aleinde ne’e mós sei hadia kondisaun biblioteka nian ho di’ak hodi motiva estudante sira abitua lee livru iha biblioteka hodi labele barullu bainhira prosesu aprendizajen la’o”, hateten Vise-dekanu.  "Vise-dekanu ne’e hatutan aleinde kontrolu ba estudante sira halo barullu iha kampus ne’e vise dekanu rasik informa mós ba diretór departementu sira FSS nian hodi esplika ba estudante sira kona-ba ambiénte iha áreia fakuldade nian". “Liuhusi maneira edukativa hirak ne’e estudante sira ne’ebé la kumpri sei hetan sansaun, sansaun atu eduka tanba mai iha fakuldade atu aprende no kontribui ba kondisaun ne’ebé iha ona, hodi respeita ema seluk ne’ebé tama hela aula bele konsentra,” Profesór Julio hateten tan. Vise-dekanu husu ba estudante sira atu kontribui ba ambiente ho trankuilidade kampus nian no bele uza tempu livre nian ba lee livru iha biblioteka ka iha fatin hakmatek hodi la distuba apredizajem ne’ebé la'o hela.

MNEK, 03 Maiu, 2019 – Ministru Negósius Estranjeirus no Kooperasaun (MNEK), S.E. Sr. Dionísio Babo Soares, simu vizita kortezia hosi Sra. Caroline Nguyen, Diretora ba asuntu Europa, Ázia, Pasífiku no Amérika Latína iha korporasaun MCC (Millennium Challenge Corporation). Objetivu hosi sorumutu ida ne’e, hodi koalia kona-ba involvimentu governu Timor-Leste nian iha MCC, liuliu iha programa CDT-TL (Compact Development Team Timor-Leste), ne’ebé ofisiálmente lansa iha loron 25 Marsu 2019, liuhosi Ministériu Reforma Lejislatura ba Asuntu Parlamentar (MRLAP) hamutuk ho Governu Estadus Unidus, ne’ebé sai hanesan esforsu konjuntu ida atu kombate kiak, liuhosi kresimentu ekonómiku Timor-Leste. MCC nuudár ajénsia independente hosi governu Estadus Unidus ne’ebé kria hosi kongresu EU iha fulan Janeiru 2004, ho ebjetivu atu hamenus kiak globál liuhosi kresimentu ekonómiku no Timor-Leste sai nuudár nasaun elejível ba finansiamentu MCC iha tinan 2004. Enkontru refere partisipa hosi Embaixadora Estadus Unidus Amérika, Sra. Kathleen M. Fitzpatrick, Diretór Ezekutivu Nasionál CDT, Sr. Embaixadór Constâncio Pinto no ekipa.

CCI-TL, 3 maiu 2019 - Estrutura CCI-TL simu visita cortezia husi reprezentante MNEC ho delegasaun World Federation Of Unated Nations Association - WFUNA.  Presidente CCI-TL Sr. Oscar Lima hamutuk ho Vice Presidente CCI-TL Sr. Bartolomeo Sequeira simu visita kortezia husi Sra. Sebastiana -MNEC ho Sra. Margaret Williams -Delegasaun WORLD FEDERATION OF UNATED NATIONS ASSOCIATION -WFUNA husi Nova Iorque. Objetivu husi visita ida ne’e hodi ko'alia kona-ba Planu Konferensia Internasional - organizasaun Fórum Anual ba Objetivu Desenvolvimentu Sustentavel - ODS numeru 16 nebe foka Prioridade pontus 3 (tolu) mak hanesan: Paz, Justisa no Instituisaun sira ne ' ebé forte. Konferensia Internasional ida ne’e sei realiza iha Díli iha loron 11-14 Novembro 2019. Iha biban ida ne’e mos Sr. Presidente CCI-TL apresia tebes ho inisiativa ida ne’e hodi bele organiza Konferensia Internasional iha Dili, no husi parte CCI-TL hanesan mahun ba setor privadu Timor Leste prontu atu kontribuisaun ba dezenvolvimentu ekonomia iha Timor-Leste.

Dili, 3 Maiu 2019 : Vise Ministru ba Dezenvolvimentu Estratéjiku Saúde e Ministru Saúde Em Exercicio (VMDESeMSE), Sr. Bonifácio Maucoli dos Reis, Lic. SP hamutuk ho Diretora USAID Ms. Diana Putman hala’o ensaramentu Missaun Pacific Partnership (PP-19) no hala’o mos inagurasaun ba fatin maternidade Sentru Saúde Vera-Cruz nian. Seremonia enseramentu hala’o iha SS Vera-Cruz, Caicoli Dili. Iha diskursu VMDESeMSE Sr. Bonifácio Maukoli dos Reis agradese no apresia ba ekipa bot husi Forsa Naval Estadus Unidos nian, ho sira nia disponibilidade hodi hi’it a’an mai Timor-Leste durante semana ida ho balu (23-02 Abril) no ohin ekipa refere hamutuk iha sentru saúde Vera-Cruz, hodi hala’o enserramentu ofisial ba misaun parseria pasifiku 2019 ne’ebé termina ohin. Misaun parseria pasífiku ne’e nu’udar atividade regular liu hosi kooperasaun entre Ministériu Saúde no Embaixada Estadus Unidus Amerika no parte interesadu sira hotu hodi realiza atividade saúde oin-oin ba iha komunidade no profisional saúde sira. “Dala ida tan hakarak atu espresso ami nia sentidu profundu gratidaun ba apoiu no kooperasaun kontinua ne’ebé fornese hosi povu no governu Estadus Unidus Amerika liu hosi sra.Embaixadora Estadus Unidus Amerika iha Timor-Leste.” “Imi nia apoiu nu’udar sentidu solidaridade atu haforsa, hametin no hadi’ak ami-nia sistema nasional saúde ho objetivu atu hadi’ak komunidade Timor-Leste nia saúde no moris dia’ak iha nivel kuidadus hotu.” Hateten VMDESeMSE “Ita nia komunidade bele hetan tratamentu no rekoperasaun iha sira nia moras liu hosi treinamentu no formasaun, hau hein katak, ita nia professional saúde sira hetan tranferensia ka inter-kambiu ba siénsia no teknolojia kuñesementu no abilidade hodi bele implementa saida maka sira aprende durante loron hirak nia laran. Ho konstrukasaun no rehabilitasaun ba fasilidade saúde sei fó benefisiu ba ita nia komunidade no professional saúde sira bele servisu ho konfidensiaalidade dignu no profisionalismu.” "Hau hein katak, kooperasaun ho parseria pasifiku ba atividade ida ne’e sei lapara iha ne’e, maibe sei kontinua iha futuru ho objetivu hadi’ak komunidade nia moris dia’ak no saúdavel hodi bele alkansa vizaun ida povu Timor-Leste Saudavel iha Nasaun ida Saudavel,” Refosa VMDESeMSE.

Sesta (03/05): Golu tolu (hattrick) jogador Ruben Borges iha minutu 75,79,85 konsege lori nia ekipa DIT fc, hetan pontus tolu, iha jogu dahuluk hafoin manan Santa Cruz FC, ho skoru 4-0, iha jogu Segunda Divisaun Liga Futebol Amadora (LFA) ne'ebe mak halao iha kampo Demokrasia, FFTL. Jogu primeira parte hahu ekipa rua halo kontra atake ba malu ho velosidade ne'ebe makas hodi buka golu nune'e bele fo vitoria ba klubu ida-idak. Maibe rezultadu mosu oinseluk tanba kontra atake ne'ebe ekipa rua ne'e halo laiha ekipa ida mak produs golu, to'o primeira parte termina resultadu 0-0. Hafoin hakat ba segunda parte, kontra atake entre ekipa rua kontinua hatudu tekniku tuir klubu ida-idak nian, nune'e to minutu 62 jogador DIT Lorenco Ximenes konsege susesu hodi fura rede Santa Cruz hodi muda eskoru ba 1-0. Hare ba eskoru ne'ebe iha ona mudansa Santa Cruz liu hosi Jogador sira kontinua servisu hamutuk nafatin hodi muda eskoru maibe esforsu hirak ne'e la kona alvu. Enkuantu, DIT mantein nafatin pozisaun hodi luta nafatin golu nune'e bele soe dok rezultadu hosi ekipa adversario maibe oportunidade barak ne'ebe avansadu Jose Santos hetan la konsege fornese tan golu ruma. Ho serviau ne'ebe DIT halo, iha minutu 75 hetan duni hodi resultadu diak hodi muda skoru ba 2-0 liu hosi bola pasa ho kalma hosi Celcio Garcia ba Ruben Borges hidi kabesa tama ba rede Saanta Cruz, nune'e liu deit minutu hat Ruben Hetan tan oportunidade hodi produs tan golu ida hodi muda eskoru ba 3-0. Hosi golu hirak ne'e muda ona rezultadu DIT namlele dok ona hosi Santa Cruz, maski ritmu jogu komesa manas liu tan, halo presta saun DIT sae makas Ruben hetan tan oportunidade bola pasa hosi Jose Santos iha minutu 86 hodi hatama tan golu ida hodi taka jogu ne'e 4-0 ba vitoria Dit fc.

Iha dia 2-3 Maiu 2019, World Health Organization Timor-Leste (WHO-TL) fo apoiu ba Palácio das Cinzas hodi halo revizaun ba matadalan tuberkuloze (TB) no multidrug-resistant TB (MDR-TB) liu husi workshop ida ho tema Consultative Workshop for National TB and MDR-TB Guidelines Revision. "Ami fó apoiu orientasaun tékniku ba Ministériu Saúde Palácio das Cinzas hodi halo revizaun ba matadalan tuberkuloze (TB) no multidrug-resistant TB (MDR-TB). Tamba moras TB ne’e komplikadu no moras kontajiozu no agrezivu, nunee importante tebes atu iha estratéjia ida ne’ebé atualizadu hodi responde ba rekomendasaun globál OMS nian. Atu atinji meta ida ne’e no aselera progresu hapara TB iha Timor-Leste, ami organiza ona enkontru konsultativu ho parte interesada hotu ne’ebé mak iha papél importante iha área kontrolu TB iha ne’e." Hakerek iha pájina Facebook WHO-TL.

Dia 2 Maiu 2019: WHO servisu hamutuk ho Ministériu Saúde Palácio das Cinzas hodi sensitiza lei kontrolu tabaku no halo advokasia kona-ba kontrolu tabaku en jerál.  "Ami nian parseiru xave ida maka Policia Nacional de Timor-Leste (PNTL).Nudar parte husi ami nia esforsu, tuir lei kontrolu tabaku, ami hala’o workshop ba loron ida ba komandante jerál husi munisípiu hotu iha Kuartel Jerál PNTL nian iha Dili. Alende ne’e, ami mós entrega plaka “labele fuma” ba eskritóriu komandante jerál munisípiu 12 no rejiaun administrative espesiál Oecusse." Hakerek iha pájina Facebook WHO-TL

Dili.02/05/2019, Komisaun Funsaun Públika (KFP), fahe sertifikadu pensaun nian ba benefisiáriu husi Ministériu Edukasaun, Juventude no Desportu (MEJD), ne’ebé partisipa direita mós husi Ministra Edukasaun, Juventude no Desportu, Dulce de Jesus Soares no Diretór Jerál, Diretór Nasionál, no Diretór Munisipál sira husi MEJD. Benefisiáriu sira ne’ebé hetan sertifikadu ba pensaun nian maka Profesór sira hamutuk 39 husi Munisípiu 13 no funsionáriu MEJD nain 3. Benefisiáriu hirak ne’e tama ona ba idade reforma no sira hato’o sira nia pedidu ba Komisaun Funsaun Públika (KFP) ikus mai KFP aprova sira nia pedidu no fó sertifikadu pensaun ba benefisiáriu sira. Iha serimónia ne’e Ministra Dulce hato’o nia agradesimentu boot ba benefisiáriu sira ne’ebé iha tinan barak ona fó sira nia kontribuisaun, dedikasaun no esforsu ba dezenvolvimentu Edukasaun iha Timor-Leste, liu-liu sira nia esforsu atu lori povu Timor nia oan sira husi nakukun ba naroman. Ministra subliña liu tan katak maski profesór sira ne’e reforma ona maibé husu nafatin sira nia kontribuisaun atu reforsa no halo akompañamentu ba dezenvolvimentu lian portugés iha eskola sira besik sira nia hela fatin, tanba kuaze profesór sira ne’ebé reforma kuaze hanorin husi tempu portugés to ukun rasik an. Iha fatin hanesan Sekretária Ezekutiva Komisaun Funsaun Públika informa katak Lei Timor-Leste hatuur katak funsionáriu sira tama iha tinan reforma mak tinan 60, maibé Lei mós la obriga Funsionáriu sira ne’ebé tama ona tinan 60 tenke reforma, maibé KFP simu pedidu husi Funsionáriu sira ne’ebé hakarak atu reforma. Sekretária Ezekutiva ne’e esplika katak nu’udar ema ita mós iha tempu ida presiza deskansa hodi goza vida iha idade reforma nian, nune’e mós fó fali oportunidade ba foin-sa’e sira atu bele hetan oportunidade servisu.

Domingo 5 Maiu: AS Ponta Leste susesu hetan pontus tolu iha jogu badahuluk hafoin manan mihis Karketu Dili FC ho skoru 2-1 iha jogu Primeira Divisaun Liga Futebol Amadora (LFA) ne'ebe maka halao iha estadiu Munisipal Dili Ho resultadu ida ne'e maka Ponta leste provizoriu okupa iha pozisaun datoluk ho pontus tolu. Karketu Dili fc, okupa iha pozisaun 6, klasifikasaun ba jornada dahuluk ne'e. Bainhira jogu parte da-huluk hahu ekipa rua lansa kedan kontra atake ba malu ho tekniku ne'ebe diferente, maibe ekipa rua lakonsege marka golu hodi taka primeira parte tanba ne'e jogu termina iha parte primeiru rejultadu 0-0. Iha segunda parte ritmu jogu Ponta Leste komesa sae makas halo ekipa adversariu ladun konsentra ho diak tanba ne'e iha minutu 76 bola barullu iha area Karketu nian  no Silvero garcia uza kedan oportunidade refere hodi fura rede Karketu, hafoin ne'e iha minutu '86, Esperito Conceição lansa tan golu ida hodi muda eskoru ba 2-0. Iha minutu 90+1 Gelvanio Alberto responde ho golu ida liu hosi kabesa hosi rai bainhira bola barullu makas iha rede Ponta Leste nia oin. Nune'e jogu termina ekipa matak malirin tenke simu duni derota hosi nia adversariu Ponta Leste ho eskoru 1-2.

Sábadu 4 Maiu: Kampiaun Liga Futebol Amadora (LFA) epoka 2016, Sporting Laulara e Benfica (SLB) susesu hetan pontus tolu iha jogu badahuluk, hafoin festa golu 5-1, ba redi klube Distrito Manatuto, Atletico Ultramar iha jogu Primeira Divisaun LFA epoka 2019, Jornada 1, ne'ebe maka halao iha estadio Munisipal Dili. Ho resultadu ida ne'e maka Provizoriamente SLB lidera tabela klasifikasaun Jornada'1, ho pontus tolu, hanesan ho klube Assalam FC no Boavista FC, maibe SLB hetan produtividade golu diak liu. Klube kampiaun Taça 12 de Novembro tinan rua tutuir malu (2017/2018) Ultramar rasik tenki tun ba iha pozisaun 8, ka zona degradasaun tamba hetan sofre golu barak liu iha jornada dahuluk ne'e. Festa golu ba ekipa Makikit Laulara hetan dahuluk husi jogador Rivaldo Correa, iha minutu 30. Antis primeira parte remata,Kapitaun ekipa Nidio Alves amenta tan golu ida liu husi kebesada aproeita bola kantu, hodi lori nia ekipa lidera provizorio iha primeira parte ho skoru 2-0. Tama ba segunda parte ekipa rua hasae liutan ritmu jogu nebe'e maka halao ona iha primeira parte. Liu husi esforsu nebe'e makas maka SLB aumenta tan golu iha minutu 48, liu husi jogador Filomeno Junior. Liu deit minutu rua nia laran ekipa Slb aumenta tan golu ida husi jogador Rivaldo Correa, iha minutu 50. Masqke sofre golu 4, lahalo mentalidade jogador Ultramar nian tun, tanba konsege marka golu ida iha minutu 58, liu husi jogador Joao Xavier. Festa golu ba vitoria ekipa SLB kompleta hikas husi jogador suplente husi nasaun gana, Meite Junior, iha minutu 83.

DILI, 03 MAIU 2019 : S. Exa, Ministru Obras Públikas (MOP), Arq. Salvador Eugénio Soares dos Reis Pires, hatete, konstrusaun estrada liga husi Rotunda, Kumoro to'o Portu Baia Tibar tenke remata iha tinan 2021, bainhira konstrusaun Portu Tibar remata ona. Tanba tuir akordu Parseiru Públiku Privadu (PPP) ne'ebé Governu halo ho Bolloré katak bainhira operasaun Portu ne'e la'o infraestrutura mós remata ona, bainhira la remata mak iha sansaun koema ba Governu kada loron rihun $50. "Ita presiza halo tanba tuir akordu ho PPP Governu ho Bolloré ne'ebé mak agora halo hela konstrusaun ba portu Tibar, ita-nia responsabilidade mak atu fornese infraestrutura hanesan dalan ba operasaun portu ne'e rasik, ne'e inklui husi Rotunda Kumoro ba to'o iha Portu Tibar, sé ida-ne'e ita la halo tuir akordu ita hetan hanesan sansaun koemas 50 mill kada dia, entaun prosesu konstrusaun ba estrada ne'e importante tebes,"Sr. Ministru Obras Públikas, esplika ba jornalista sira hafoin asiste serimonia asinatura entre MRLAP ho MCC iha Palásiu Governu. Atu halo kontrusaun ba estrada husi Rotunda to'o Tasi-Tolu presiza hasai komunidade ne'ebé afeitadu, tanba ne'e, Governu kria ona ekipa interministeriál nune'e iha tempu badak bele fó kompensasaun no hasai komunidade. "Iha tempu badak tenke dezloka sira ba fatin seluk fó kompensasaun tuir akordu Governu ho komunidade bazeia ba padraun ita-nian. Horbainhirak ha'u fó ona konvite ba Ministériu relevante sira inklui Ministériu Interiór, PNTL, Ministériu Administrasaun Estatál (MAE), Ministériu Justisa (MJ), Ministériu Solidade Sosiál no Inkluzaun (MSSI), ami hamutuk liuliu ekipa tékniku sira para atu mobiliza ona, atu halo kompesasaun ou eis propreasaun atu nune'e konstrusaun komesa la'o ona para 2021, kuandu Portu ne'e tama operasaun ita-nia infraestrutura mós hotu ona, kompleta ona para sustenta nia operasaun," Sr. Ministru esplika. Prosesu levantamentu liuliu ba komunidade ne'ebé hela iha área afeitadu hala'o ona dezde Governu anteriór, tanba ne'e komunidade hatene ona no informadu ona kona-ba Governu atu hasai komunidade sira. Komunidade tenke sai ka hamamuk fatin estrada ninin tanba iha nesesidade infraestrutura ne'ebé Governu Timor-Leste tenke halo para sustenta operasaun Portu Tibar nian ne'ebé daudauk ne'e iha hela prosesu konstrusaun nia-laran.

Dili,19 Marsu 2020 - Sekretariu Estadu Formasaun Profisionál no Empregu (SEFOPE), atu informa de'it ba públiku katak tuir informasaun ne'ebé espalla iha mídia sosiál katak traballadór Timoroan Moizes Monis afeita moras Corona ne'e la loos. Tuir informasaun ne'ebé foin hato'o husi adidu traballu Timor-Leste ba Korea Súl Valencio Anes de Jesus katak traballadór Timoroan ne'e la afeita ba moras Virus Corona. Traballadór ne'e agora daun-daun hala'o hela nia servisu iha Korea Súl hanesan bain-bain.  Tamba ne’e husu ba ema hotu-hotu atu labele fahe informasaun Falsu hodi halo Família sira no povu Timor-Leste pániku.

Dili, 22 Dezembru 2020 – Ministériu Saúde (MS) asina Memorandum of Understanding (MoU), ohin (22/12) iha Timor Plaza, Dili, ho organizasaun sub-resipiente sira hodi apoia MS iha implementasaun programa ne’ebé ho objetivu atu halakon moras Tuberkuloze (sigla inglés TBC) no minimiza risku transmisaun moras HIV/SIDA, uza orsamentu ne’ebé MS hetan hosi Global Fund. Iha serimónia asinatura ne’e, Prezidente Country Coordinating Mechanism (CCM)-Global Fund iha Timor-Leste, Filipe da Costa hateten katak hotu-hotu tenke servisu maka’as ho fundu ne’ebé iha ona hodi proteje ema hotu hosi moras hada’et. “Ita tenke sakrifika uitoan ita-nia an ba ema ne'ebé hetan ona moras hada’et sira no ita tenke akompaña nafatin hodi fornese ai-moruk sira atu bele fó garantia ba sira-nia moris,” Filipe akresenta. Asinatura MoU ne’e MS halo ho organizasaun sira hanesan Klibur Domin, Estrela Plus, Maluk Timor, Karitas Dioseze Dili, Klínika Bairu-Pité, CRS, UNFPA no Fundasaun Alola.

DILI, 03 MAIU 2019 : Ministru Obras Públikas (MOP), Arq. Salvador Eugénio Soares dos Reis Pires, hatete daudauk ne'e MOP identifika ona fatin rua iha kapitál Dili hodi harii uma habitasaun 4000 unidade ba komunidade, atu nune'e bele revitaliza bairru ho di'ak. Lei Baze Teritoriál iha ona, no daudauk ne'e MOP draf hela lei instrumentu tolu mak hanesan, Lei Urbanizasaun no Edifikasaun, Lei Klasifikasaun Uzo de Solu, no Lei Planeamentu Teritoriál. Lei instrumentu tolu ne'e mak bele fasilita Governu halo kontrolu no jestaun ba konstrusaun fíziku liuliu iha área urbana sira. "Lei ne'e para atu kontrola entaun nia prosesu ne'e hanesan kontinuasaun, entaun saida mak Governu halo iha kurtu prazu, Governu Konstitusionál daualu hanoin katak, durante mandatu tinan lima liuliu Ministériu Obras Públikas, ami hanoin atu estabelese uma ka habitasaun 4000 unidades atu halo iha ne'ebé? Atu halo iha Dili laran, nune'e ita atu muda ita-nia povu sira hela iha bairru de latas ka área pobre sira ne'e, entaun ami identifika ona fatin mamuk rua, ida iha Kumoro no ida iha Bekora no sira seluk tan nia prosesu identifikasaun sei la'o hela." Bainhira harii ona uma 2000 to'o 4000 unidade, Governu bele muda sai komunidade iha área pobre sira nune'e kontinua ho siklu ne'ebé hanesan. Depois muda komunidade, fatin mamuk ona Governu harii fali habitasun foun muda fali bairru seluk tama iha ne'eba, atu revitaliza Dili, atu nune'e Governu bele formaliza fali Dili tanba Dili agora bairru de lata, falta de organizasaun depois defikulta tebes atu halo instalasaun ba saneamentu bázikas, nia infraestrutura hanesan drenajen, esgotu sira, no bee-moos. Kuandu bairru organizadu ona entaun Governu fásil halo instalasaun infraestrutura bázikas, tanba ne'e, kurtu prazu mak kontinua estabelese lejislasaun para fasilita MOP ho nia kompeténsia atu jere kresimentu konstrusaun sivíl iha área urbana sira, aumezmu tempu Governu hanoin katak projetu hanesan programa revitalizasaun bairru inklui harii habitasaun bele sai solusaun iha kurtu prazu para bele reorganiza fali Dili atu formaliza Dili. Ministru Obras Públikas, esplika ba jornalista sira hafoin asiste serimonia asinatura entre MRLAP ho MCC iha Palásiu Governu. Servisu sira ne'e etapa por etapa no kontinua informa ba Primeiru Ministru, hodi hetan orientasaun no hein MOP halo servisu preparatóriu tomak, kuandu prontu ona MOP ba iha Konsellu Ministru halo aprezentasaun para hetan alokasaun orsamentu iha 2020.

Kaskata Doko-Mali hanesan fatin ida nebe ikus-ikus ne'e públiku buka barak. Oisa atu to no iha nebe? Pergunta Ema hotu nian. Diak, Doko-Mali iha Nunumoge depois de Dare, Ainaro (quando husi Dili ba Ainaro). Besik kedas iha Estrada ba Ainaro vila, trilla komesa husi ponte ida nebe besik iha Escola Tolemau nian, meiu transporte sira nebe ita uza para iha estrada depois ita halo trilla opostu husi mota, trilla fásil no Diak. Trilla husi estrada ba to iha neba varia entre 15 to'o 20 minutus. Infelizmente iha neba ita labele haris Tamba temperatura be malirin demais, mas se mak iha vontade atu koko malirin bele ba. Be tudak mota nian Furak tebes no matak husi foho sira aumenta Nia bonita.

Dili, 6 maiu 2019: Prezidente Repúblika Francisco Guterres Lú Olo hasoru malu ho Prokuradór-Jerál Repúblika José Ximenes, ne’ebé iha sorumutu ne’e relata ba Xefe Estadu kona-ba atividades Ministériu Públiku iha fulan-abril. Tuir José Ximenes ba imprensa, atividades sira ne’e maka hanesan formasaun ba Sekretária no escrivão de direito ne’ebé partisipa husi ema 18 no termina ona iha loron-5 fulan-abril. Kandidatu na’in walu ba Sekretária passahotu kedas no husi kandidatu na’in sanulu ba escrivão de direito, na’in rua mak laliu. Nia mós relata kazu PNTL ohó joven na’in tolu iha Kuluhun, Díli, loron-30 fulan kotuk, remete ona ba Tribunal Distrital Dili atu bele deside data julgamentu. Husi membru PNTL na’in haat ne’ebé involve iha kazu ne’e, na’in rua formalmente akuzadu no rua seluk nia prosesu arkiva. Aleinde ne’e José Ximenes informa mós kazu seluk, hanesan indikasaun abuzu seksual husi eis-Padre ida ba menor, iha Oecusse, promove ona ba Tribunal Distrital iha rejiaun refere no halo ona detensaun ba suspeitu.

Vise-Ministru Administrasaun Estatal Abílio José Caetano asina akordu ho Country Director UNDP Claudio Providas kona ba rejidu solidu nebé maka sei implementa iha Suku Kampung Alor nomós Suku Colmera. Akordo refére hanesan kontinuasaun hosi projeitus inisiu ne’ebé maka antes ne’e implementa ona iha Suku Motael iha Fulan Setembru Tinan 2018.

MNEK, 06 Maiu, 2019 – Ministru Negósius Estranjeirus no Kooperasaun (MNEK), Dionísio Babo Soares, hato’o diskursu prinsipál iha atividade ba loron datolu hosi eventu 5 de Maio, ne’ebé sai nuudar loron ba lian Portugés, ne’ebé komemora tinan-tinan hosi Komunidade Nasaun Lian Portugés (CPLP, sigla Portugés). Eventu refere, hala’o durante loron tolu no iha koordenasaun entre MNEK, liuhosi Diresaun ba Asuntu CPLP ho komisaun organizadora CPLP nian, no hetan partisipasaun másimu hosi funsiunárius MNEK, estudantes universitáriu inklui instituisaun balun.

Dili, 10 Dezembru 2020 – Universidade da Paz (UNPAZ) hala’o judisium ba dala-XVI ba finalista hamutuk na’in-352 hosi fakuldade Ekonomia, ho tema ‘Asegura Alumni Ne’ebé Profisionál, Kompetetivu iha Merkadu Traballu ba Futuru Profisionál’, ohin (10/12) iha kampuz UNPAZ. Iha serimónia judisium ne’e, Dekanu fakuldade Ekonomia Alexandre Sousa, hato’o parabéns ba Judisiáriu sira no sira-nia inan-aman hodi hateten, “Judisiariu sira, ami entrega ba inan-aman hodi halo ita-boot sira-nia atividade hodi atinje mehi ne’ebé iha, hadi’a kualidade ne’ebé di’ak ba rai ida ne’e”. Reprezentante inan-aman sira, Jacinto Babo Soares, hato’o agradesimentu ba parte UNPAZ ne’ebé durante ne’e fahe ona matenek ba sira-nia oan. “Judisiáriu sira tenke orgullu ho Universidade da Paz. Labele moe atu dehan iha li’ur katak ha’u mai hosi Universidade da Paz no Universidade da Paz iha ha’u nia fuan”, Jacinto hatutan. Iha ámbitu ne’e, reprezentante Judisiáriu sira, Vasco Vital Soares hato’o mós agradesimentu ba inan-aman sira ne’ebé fó ona apoiu finanseiru no motivasaun ba Judisiáriu sira hodi finaliza estudu.

Gionásiu Munisipál Díli, 07/05/2019, Federasaun Xadrez Timór-Leste (FXTL) konvoka reuniaun preparasaun ne’ebé prezide hosi Prezidente FXTL Eng. Zeferino Viegas Tilman,M.Appl.Sc no prezidente komissaun organizadora Eng. Vítor Bragança, M.Sc hodi deskute konabá preparasaun ba kompetisaun nasionál Xadrez tinan 2019 nian, ne’ebé sei partisipa hosi atleta timoroan seniór no juniór ne’ebé envolve feto no mane. Iha momentu oportunu ne’e, prezidente FXTL afirma katak, komissaun organizadora presiza halo traballu ida ho rigór nune’e bele garante susesu ba kompetisaun nasionál ne’ebé sei relaiza iha loron 9 – 12 fulan Maiu 2019. Preparasaun importante sira mak hanesan: anetes jogu hahú sei fó uluk formasaun ba jogadór sira konabá hakarek notasaun, esplika regra jogu, utilizasaun timing no husu ba komissaun atu hao check list ba númeru fixu atleta. Informasaun kompletu sei pronúnsia ba públika liuhosi komunikadu imprensa iha lorokraik km’anek ne’e. Iha fatin hanesan prezidente komissaun organizadora haktuir katak, eventu ne’e nu’udar mometu istóriku ba FXTL atu hahú dezenvolve Xadrez ba futuru, aliede iha nível kokál, nasionál no internasionál. Atu fó susesu ba kompetisaun ne’e komissaun nia traballu importante tebes, liliu mak tenki funsiona seksaun sira hodi ezérse idaidak nia papel. Sekretáriu Komissaun Sr. Frumencio Araújo hatutan konabá preparasaun komissaun nian kuaze 90% bem-organizadu, oinsá bele di’ak liután iha implementasaun nune’e bele hetan konfiansa hosi SEJD no federassaun sira seluk iha Timór-Leste. Nune’e mós Sr. Joviano Shavez nu’udar membru komissaun salienta, eventu ne’e nu’udar primeru kampeonatu nasionál ne’ebé FXTL organiza, ne’e hanesan urgullu ida, tanba federasaun sira seluk ne’ebé moris uluk FXTL sedauk organiza kampeonatu nasionál. Konabá númeru atleta Sra. Elfi hosi sekreariadu téknika FXTL nian informa katak, númeru fixu ne’ebé sei partisipa iha kampeonatu refere hamotuk iha 127 atleta ne’ebé kompoen atleta seniór mane 95, seniór feto 8, junór mane 15 no juniór feto 9. Maske iha númeru nune’e, maibé númeru sira ne’e ladauk fixu, tanba atleta balun to’o ohin loron ladauk kompleta dokumentu. Bele mós iha possibilidade menus bainhira eventu hahú. Razaun menus mak kuandu atleta balun lakohi kumpri hodi komleta dokumentu mak komissaun sei la admite atu partisipa iha jogu.

DILI, 07 MAIU 2019 : Ministru Obras Públikas (MOP), Arq. Salvador Eugénio Soares dos Reis Pires, akompaña husi S. Exa, Sekretáriu Estadu Formasaun Profesionál no Empregu (SEFOPE), Julião da Silva, hodi haree direita mákina dulas fatuk, tesi fatuk ka marmer no halo tizolu iha sentru formasaun SENAI, Bekora. Iha vizita ne'e MOP no SEFOPE koordena no partilla hanoin oinsá mak halo jestaun ba mákina unidade lubuk ida ne'ebé daudauk ne'e rai hela iha sentru SENAI, Bekora, tanba MOP iha Institutu Ekipamentu Jestaun (IGE) hodi bele utiliza ekipamentu sira ne'e. Ekipamentu sira ne'e hola mai dezde tempu Governu anteriór sira nian, tanba ne'e presiza halo jestaun hodi utiliza ekipamentu sira ne'e. Mákina balun antes ne'e formando iha sentru refere uza ba formasun prátika halo tizolu, tesi no seluk tan. Ministru to'o iha sentru SENAI Bekora simu direita husi Diretór Jerál SEFOPE, Paulo Alves, Diretór SENAI Bekora.

Dia 6 Maiu 2019: Primeiru-Ministru Taur Matan Ruak, simu reprezentante hosi Ministériu Petróleu, Alfredo Pires akompañadu hosi Prezidente TIMOR GAP, Francisco Monteiro hamutuk ho ekipa hodi rona informasaun kona-ba servisu Ministériu Petróleu nian, iha Palasiu-do-Governu. Iha sorumutu ne'e informa ba Xefe Governu kona-ba lalaok projetu fasilidade mariña ne’ebé hola parte iha Greater Sunrise, kontratu komersial ne'ebé mak TIMOR GAP halo ho Kompañia Xineza CICC, no explorasõens balun ne'ebé maka TIMOR GAP ho parseiru Timor Resource Austrália halo hela iha rai maran, iha parte Suai, Betano nomos Bobonaro. "Ami update ba Primeiru-Ministru kona-ba prosesu akizisaun ne'ebé maka foin dadauk hotu ona iha dia 16 de Abril formalmente ita halo pagamentu ba Conoco no Shell, nune'e titlu formal ba partisipasaun iha Gretaer Sunrise nian agora 56.56% iha TIMOR GAP nia liman." Dehan Prezidente TIMOR GAP. Iha biban ne'e Prezidente TIMOR GAP informa katak atu fasilita projetu fasilidade mariña, TIMOR GAP dadaun ne’e iha ona akordu komersiál ida ho Kompañia Xineza. Prezidente TIMOR GAP, Francisco Monteiro; Ami update oituan kona-ba kontratu komersial ne'ebé mak TIMOR GAP halo ho Kompañia Xineza China International Capital Corporation - CICC, ne'ebé halo ita agora komesa dadauk ona iha parseria nomos prosesu finasiamentu ba parte ida hosi projetu downstream nian, katak ita bot sira hatene hosi Gretaer Sunrise nian, ita komponente bot rua; ida dezenvolvimetu iha Upstream ne'ebé mak presija serka 5 to 6 billõens, depois iha parte downstream nian ita iha projetu sira que em total a cerca de 5.5 to 6 billõens. Ho ita nian akordu komersial ho CICC nian, ita bele dehan ita hases dadauk ona nesesidade ida acerca de 943 to billaun 1 hosi projetu ne'e, agora ita sei servisu barak tan para atu bele kobre hotu parte ne'ebé mak nesesariu ba iha downstream nian." Update mós kona-ba explorasõens ne'ebé maka TIMOR GAP ho parseiru Timor Resource Austrália halo hela iha rai maran, iha Suai, Betano nomos lakleur tan iha parte Bobonaro nian. Ami halo mos briefing spesifiku kona-ba prosesu atu identifika rai, propriedades ne'ebé maka iha populsaun sira iha Beasu nian atu iha tempu badak ekipa ho interministerial hamutuk ho TIMOR GAP tun ba halo prosesu identifikasaun hodi nune'e iha tinan oin sira tuir mai ita bele avansa ba prosesu relokasaun hodi fó dalan ba Konstrusaun projetu Beasu Marine Facility, nune'e mós planta LNG ne'e rasik.

Ekipa Kampiaun Taça 12 de Novembro Tinan rua tutuir malu (2017 no 2018) Atletico Ultramar (manatuto) susesu halakon ekipa istimadu hosi Munisipiu Baucau, Zebra FC ho skoru 4-1, iha abertura jogu Taça 12 Novembru ne'ebe maka halao iha kampu demokrasia, FFTL, Tersa (07/05). Ho resultadu ida ne'e maka lori ekipa Primeira Divisaun ne'e hekat ba faze tuir mai e sei joga kontra ekipa Porto Taibesse FC iha loron Tersa fulan oin mai (4/6/). Zebra FC nebe'e tama iha Grupu A Segunda Divisaun tenki simu realidade hodi sai husi jogu nebe'e uza sitema bota fora ka lakon sai. Golu vitoria ne'ebe klubu istimadu hosi Distritu Manatuto ne'e loke dahuluk husi jogador estrangeiro Fabio Christian, iha minutu 13. Golu rua seluk, marka husi jogador Manuel Oliveira iha minutu 39 no 43, hodi taka primeira parte ne'e ho skoru 3-0. Tama ba segunda parte Zebra FC, nebe'e sei reforsa nafatin husi jogador senior hanesan Aming no 'Bitleki' koko atu duni golu tolu nebe'e seira lakon maibe tama ba minutu 52, Avansadu husi Brazil, Cristian aumenta tan golu ida hodi lori nia ekipa lidera 4-0. Uniku golu husi Zebra FC, foin marka iha minutu-minutu ikus segunda parte liu husi jogador, Elvis Maximiano, iha minutu '88. To'o jogu 90 minutus ne'e remata laiha tan golu ida hodi taka jogu ne'e ho skoru 4-1, ba vitoria Atletico Ultramar.

Dili, 23 Marsu 2020 - Relasiona ho kazu vítima virus corona pozitivu ida ona iha Timor-Leste, tamba ne'e, Federasaun Futeból Timor-Leste (FFTL), ohin, deside suspende provizóriu atividade futeból iha Timor-Leste. Kompetisaun futeból sira sei la realiza durante kazu Covid-19 sei kontinua iha Timor-Leste. Funsionáriu sira iha Federasaun sei la tama servisu hahú hosi loron 23 Marsu to’o 12 Abríl 2020. Suspensaun ba servisu no atividade futeból efeitu durante virus ne’e sei kontinua, no funsionáriu bele fila fali hodi hala'o knaar hanesan baibain bainhira situasaun ne’e rekupera.

Manufahi, 11 Fevereru 2022 – Relasiona ho komemorasaun loron nasionál veteranu nian ne’ebé sei realiza iha fatin istóriku Luak iha loron 03 fulan Marsu tinan ne’e, ohin (11/02) autoridade no komunidade munisípiu Manufahi halo abertura espozisaun iha fatin istóriku Luak Manufahi.
Iha abertura ne’e, prezidente munisipál Konsellu Kombatente Libertasaun Nasionál (sigla portugés CCLN) munisípiu Manufahi, Tobias Amaral Magno ‘Maksakur’ hatete katak realiza espozisaun ne'e hodi fó oportunidade ba komunidade sira hodi fa'an sira nia produtu, servisu liña ministériu sira, sosiedade sivíl hodi bele hatudu mós sira nia produtu.
Enkuantu espozisaun refere hahú iha 11 fevereiru to’o 03 Marsu 2022 no iha biban ne’e mós loke mós jogu tradisionál sira hanesan, manu futun no bola guling, maibé kritéria fó oportunidade de'it ba joven sira iha munisípiu Manufahi de'it maka loke.
Enkuantu administardór munisípiu Manufahi,  Arantes Isaac Sarmento, iha aberturae expozisaun ne'e hato’o  agradese ba CCLN munisipál, tanba bele komemora loron veteranu iha munisípiu Manufahi hodi motiva foinsa'e sira atu hatene istória ba luta ukun rasik an nian.

Kantór famosu no manan nain The Voice Portugal 2018 Marvi hamutuk ona nu’udar primeira Advogada Foinsa’e ba UNICEF Timor-Leste. “Hau orgullu atu sai nu’udar UNICEF nia advogada ida no lian ida ba foinsa’e sira iha Timor-Leste. Foinsa’e-sira reprezenta besik metade populasaun husi hau nia rain – no reprezenta ami nia futuru. Hau sei serbisu hamutuk ho UNICEF, hasoru malu ho labarik-sira no foinsa’e-sira, aprende kona-ba sira nia estória no foti sira nia lian,” hateten Marvi depoizde asina akordu. Seremonia asina akordu ne’e partisipa husi dignitariu balun, labarik-sira no foinsa’e sira.

Estudante UNTL & IOB Espresa Asaun Karitativa ba Joven Moras Mentál Ne'ebé Monu ba Ahi-laran. Ohin loron 7 fulan Maiu, óras lorokraik maizumenus 15H00, OTL, estudante Universitáriu hosi UNTL no IOB espresa sira nia sentidu solidariedade hodi ba vizita joven lezadu ne'ebé hela iha área aldeia Lisbutak, suku Manleuana, parte Mota-ulun Bee-duku nian. Joven ne'e ho naran Manuel Soares ho idade sanulu-resin hitu (17) hosi aman ho naran ne'ebé hanesan Manuel Soares no inan Maria Ximenes. Sira moris ho kondisaun insufisiente bele konsidera hanesan família pobre. Antes ne'e vítima lori mai halo tratamentu iha Ospitál, ikus mai moras kanek aumenta króniku inkluidu komplikadu ho ninia moras mentál mak família vítima deside husu alta hodi fila hikas ba uma hodi kura de'it ho aimoruk tradisionál. Iha lorokraik km'anek ne'e, UNTL atravéz Pró-Reitór Assuntu Estudante halo pedidu ba lojistika husu apoia Autocarro UNTL nian hodi fasilita tula apoia karitativa sira ne'ebé kontribui hosi estudante UNTL no IOB lori ba entrega diretamente iha vítima nia hela fatin. Tuir informasaun, hahú hosi vítima ne'e fila hosi Ospitál ba uma to'o ohin loron seduak iha pessoál saúde ruma mak ba haree no halo tratamentu.

Ermera, 07 Maiu 2019. Ekiipa teknika DNEPCC liu husi Departmento de Projeto, halao levantamentu preliminariu ba Estrada Nasional iha Munisípiu Ermera, husi Gleno - Ermera ho total naruk 11 km. Data preliminariu refere hanesan dadus importante hodi halo planu no orsamentu nebe'e Dirasaun aktualiza hodi hatene kondisaun no nivel nesesidade iha ba reabilitasaun no konservasaun

Ohin Madrugada 8 Maiu 2019, Liverpool nebe lakon iha Camp Nou ho 0 - 3 iha Semana kotuk iha jogo 1ª Mão Semi Final Champion, halo reviravolta iha Anfield Road no elimina Barcelona husi Champion ho 4 - 0. Ho vantajen ida ne'e halo Liverpool to'o iha Final tinan rua tu-tuir malu. Ekipa Jurgen Klopp nebe la ho Salah no Firmino, hahu halo golu dahuluk iha minutu 6 liu husi Divock Oriji. Iha segunda parte, Internasionál Ólandez Wijnaldum, nebe troka Robertson tamba lesionadu, marka golu rua iha minutu 54 no 56 halo empata tiha eliminatóriu. Iha minutu 79, Avasadu Belga, Oriji, dala ida tan  aproveita distarsaun iha defeza Barcelona, liu husi Pontapé lalais husi Alexander-Arnold hodi halo golu ikus no manan ho 4 - 0. Iha loron 1 Juñu 2019, Klopp no Liverpool sei luta ba Sesta Champion ba klubu inglês depois iha tinan kotuk lakon ho Real Madrid iha Final.

Dili, 14 Fevereiru 2022 – Akontese inséndiu ida ohin (14/2) dadeer tuku 6:00 iha merkadu Manleuana, suku Manleuana, Dili, rezulta negosiante ka vendedór hamutuk 30 resin sira-nia fatin no sasán hetan estragus hotu.
Teresa da Silva nu’udar vítima hosi inséndiu ne’e hateten katak nia sasán barak tebes mak ahi hán mutuk hotu.
“Ha’u-nia sasán la’os uitoan, la’os dehan folin hira hira maibé folin karun no barak loos,” nia dehan ba Timor News iha fatin akontesimentu ho tanis.
Tuir informasaun hosi parte polísia katak inséndiu ne’e kauza hosi sirkuitu liña eletrisidade.
Timor News halo observasaun direita iha fatin akontesimentu ne’e no identifika katak ahi hán mutuk baraka, roupa, no seluk tán. Ekipa Bombeiru mós tarde to’o iha fatin refere hodi halo intervensaun.

Loron 7 Maiu, iha Centro Cultural Português – Dili, halao asinatura Memorandum Entedimentu ka iha inglês hanaran MoU entre “Parseria ba Melloramentu Servisu liu husi Reforsa ba Jestaun no Supervizaun Finansa Públika iha Timor-Leste” PFMO no FONGTIL kona-ba “Auditoria Sosiál” iha Supervizaun Finansa Públika. Eventu ne’e partisipa husi Ministru da Reforma Legislativa no Asuntu Parlamentar, Fidélis Magalhães, Ordenador Nasionál Adjuntu FED (Fundo Europeu de Desenvolvimento), Ivo Valente, Embaixador Uniaun Europeia, Alexandre Leitão, Vise Prezidente Instituto Camões I.P., Gonçalo Teles Gomes, Embaixador Portugal, José Pedro Machado Viera, Diretor Ezekutivu FONGTIL, Daniel Santos. Asaun ida ne’e kofinansia husi Uniaun Europeia (iha âmbitu11º Fundu Europeu ba Dezenvolvimentu, montante 13 milloens dólares) no kofinansia no adminstra husi Camões (montante 680 mil dólares). Fortalesimentu organizasaun no sosiedade sivíl ne’e fundamental ba konstrusaun demokrasia sólida no partisipativa.

USAID nia Projetu Hakbi’it Saúde Báziku ajuda Timor-Leste nia Institutu Nasionál Saúde (INS) hodi halo labarik sira hetan saúde di’ak liu husi servisu hamutuk ho INS hodi treinu doutór sira konaba jestaun integradu ba neonatal no matadalan klínika ba moras infantíl nian (IMNCI). IMNCI nudar métodu evidénsia báziku ida hodi redús mortalidade ba labarik tinan lima mai kraik no hadi’a servisu saúde labarik nian tomak. Objetivu importante ida ba projetu mak, servisu iha munisípiu Covalima hodi hadi’a kualidade servisu saúde no kria relasaun di’ak husi ema ba fasilidade saúde, bainhira parente no família sente iha konfiansa ba servisu ne’ebé sira hetan. Iha Covalima, INS no Hakbi’it treinu ona doutór médiku, enfermeira no parteira hamutuk 32 hodi fornese servisu IMNCI ba komunidade sira iha sentru saúde no postu saúde.  Populasaun saudavel importante ba ajuda nasaun muda ba auto-konfiansa hodi bele rasik rezolve ninia dezafiu ba dezenvolvimentu.

Ohin, dia 8 Maiu 2019, Reitór UNTL hasai despaxu ida atu hotu-hotu kontribui ba hapara fuma iha resintu UNTL. "Mai Hotu-Hotu Kontribui ba Hapara Fuma iha Resintu UNTL nian." Hakerek iha títulu publikasaun despaxu iha média UNTL. Tuir despaxu Magnífiku Reitór UNTL, Nú. Ref: 487/R/VII/2016, katak komunidade Akademiku tomak (estudante sira, dosente sira, no funsionáriu tékniku-administrativu sira) iha Universiade Nacional Timor Lorosa’e (UNTL), proibi, katak, LABELE FUMA iha kampus laran, no labele soe sigaru rohan arbiru. Bazeia mós ba Instrusaun Komisaun Funsaun Públika, Nú.1508 / 2005/ CFP / II / data 08/06/2015, “Seja Proibido a fumo, o consumo de álcool e o uso de calão de baixo nível (palavrões) pelos funcionários público e agentes da administração pública no ambiente de trabalho”, (Proibi fuma, konsumu tua, no uza lia-fuan tolok, hosi funsionário públiku no ajente administrasaun públika sira iha fatin servisu nian).

UNTL liuhusi Proreitoria Asuntu Kooperasaun, koopera ho Governu Estadus Unidus Amérika (EUA), hodi estabelese ona espasu Uma Amérika Corner, nudar sentru ba diskusaun, aprendizajem-rasik no ba peskiza, no bele asesu referénsia oin-oin. Proreitór Asuntu Kooperasaun, Profesór Doutór Eduardo Aniceto Serrão, iha Kampus Sentral, Díli hateten, katak odamatan Uma America Corner nian nakloke ba estudante no dosente sira UNTL ne’ebé interese ba peskiza ka asesu referensias atu suporta moris akadémiku nian. “Uma Amerika ne’e oferese husi Estadus Unidus Amerika hanesan sentru peskiza ida ba estudante UNTL sira bele asesu referénsia liuhusi online. Fatin ne’e la’ós loke de’it ba estudante no dosente sira maibé mós esterna tanba ne’e komunidade no estudante husi liur bele mós mai partisipa,” hatutan Profesór Eduardo. Uma Amerika ne’e estabelese iha tinan 2016 maibé nia transforma ona nia knaar ba Uma American Corner iha UNTL. “Ita inisia ho Uma Amerika, Amerika Corner ne’e eziste iha universidade hotu iha fatin barak iha mundu,” tenik mos Proreitór. Entretantu Diretór Uma Amerika Corner, Sr. Ezequiel de Jesus Ribeiro, salienta katak Uma America Corner kompletu ho biblioteka elétroniku (online library) ne’ebé fó oportunidade ba estudante sira atu asesu ba referénsia. Uma Amerika Corner fo assessu mós ba internet ba sira ne’ebe rejistu iha fatin refere, no inklui mós fatin ba halo diskusaun, no fulan-fulan halao mos atividades oin-oin tuir tema fulan nian atu suporta partisipantes loke neon no adkiri koñesimentu foun.

Palásiu Prezidensiál Nicolau Lobato, Dili, 08 Maiu 2019: Prezidente Repúblika Francisco Guterres Lú Olo hala’o sorumutu semanál ho Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur.  Iha okaziaun ne’e Komandante F-FDTL ne’e relata ba Xefe Estadu, situasaun seguransa rai-laran no atividades F-FDTL hanesan preparasaun ba komemorasaun loron-Konsulta Popular 30 Agostu no loron to’o Forsa-Pás Internasionál ba Timor-Leste (INTERFET-sigla iha inglês) ne’ebé lidera husi Austrália, tinan ruanulu liu ba, iha 20 Setembru. Tuir Major-Jenerál Lere, situasaun iha teritóriu laran tomak la’o hakmatek no kona-ba preparasaun seguransa ba eventu rua refere, F-FDTL la’os de’it prepara ba situasaun sira seguransa nian, maibé sei apoiu mós halo limpeza. Majór-Jenerál Lere husu atu povu kontinua fó fiar ba F-FDTL hanesan mós ba PNTL no karik iha insidente ruma ne’ebé envolve membru husi instituisaun rua ne’e, nia espera públiku labele julga uluk membru forsa mak sempre sala molok hatene rezultadu investigasaun ba kazu sira ne’ebé akontese.

Ohin dia 8 Maiu 2018, Komisariu Comissão Anti-Corrupção (CAC), Sergio Hornai, akompanha husi Direitor Investigasaun, Eis Sekretariu Ezekutivu CAC Alexandre Freitas no Asesora Mariman de Oliveira partisipa kontinuasaun diskusaun sobre Lei Anti-Corrupção (LAC) nebe organiza husi Komisaun A Parlamento Nasional ba Asuntu Konstitusional no Justisa iha Lauhata Beach, Munisipiu Liquiça. Diskusaun sobre LAC ne lidera husi Prezidenti Komisaun A PN, Deputada Carmelita Caetano Moniz, no sei halao durante loron tolu to'o Sesta-Feira (10/5) ho partisipasaun mos husi instituisaun publiku seluk, Ministeriu Reforma Lejislativa ba Asuntu Parlamentar (MRLAP) no Polisia Sientífika Investigasaun Kriminal (PSIK).

Tuir informasaun husi Portal Noticias ao Minuto, Facebook dezenvolve hela funsionalidade ida nebe bele ajuda nia utilizadór sira atu bele deskobre entre ninia amigu sira iha grupu ida nebe hakarak atu iha relasaun romántika. Iha funsionalidade foun sei hanaran Secret Crush no asume hanesan meiu ida atu amigu sira nebe iha grupu ida hato’o ninia domin. Hanesan konta iha High Snobiety, Secret Crush permiti utilizador ida hili amigo nain  sia (9) atu hato’o ninia interese. Sekarik iha amigu balun nebe hola parte iha Facebook Dating ida ne’e, sei simu notifikasaun ba interese husi utilizadór ida nebe ekspresa no, se utilizador nebe simu notifikasaun aumenta ba ninia lista, entaun ne’e Match ida ka aseita ona no utilizador nebe ekspresa mos sei hatene katak amigu ida aumenta tiha ona nia ba ninia lista. Facebook Dating aponta ona hanesan poténsial rival ba Tinder.

Prezidente Institutu Nasional Seguransa Sosial (INSS), Longuinhos Armando Leto, iha 08/05/2019, hala'o abertura sosializasaun konaba Lei no 12/2016, de 14 de Novembro, Rejime Kontributivu Seguransa Sosiál, ba Diretores Jeral, Diretores Nasionál ho Diretores Munisipál sira inklui funsionariu balu iha Ministeriu Edukasaun Joventude no Desportu, iha Salaun Infordepe, Balide Dili. Depoisde abertura kontinua kedas aprezentasaun materia hosi Zeferino da Costa Bobo nudar Tekniku Juridiku INSS konaba prosedimentu prosesu inskrisaun ba seguransa sosial ne'ebe Entidade Empregador sei kontribui 6% Trabalhadores sei kontribui 4% no direitus sira ne'ebe funsionariu/trabalhador sira sei hetan depois inskreve mak hanesan tuir mai ne'e: Subdisiu PARENTALIDADE hanesan:  Subsidiu Maternidade (sei benefisia ba Inan feton sira). Subsidiu Paternidade (sei benefisia ba Aman sira). Subsidiu Adosaun (Adopsi Labaraik mos sei benefisia ba Inan aman hakiak). Subsidiu Risku Klinika Durante Isinrua (sei benefisia ba inan feton ne’ebé problema wainhira partus). Subsidiu Interrupsaun Gravides (sei benefisia ba inan feton sira ne’ebé Abortu). Subsidiu hirak ne’e, haktuir iha prosedimentu legal Lei Rejime Seguransa Sosial presiza deit kontribui fulan 6 ba leten sei kada tinan hasoru situasaun refere bele asesu ba subsidiu sira refere ba seguransa sosial. Subsidiu Mate/Reembolsu Despeza Funeral bele asesu husi familia matebian ka ema sira ne’ebé la'os ita nia familia maibe sira mak hakoi matebian/trabalhador ne’e. Subsidiu Mate/Reembolsu Despeza funeral sei la boot liu husi trabalhador ka matebian ne’e nia salariu fulan 3.  Aleinde simu Subsidiu trabalhadores sira mós bele asesu ba pensaun hamutuk (4) mak hanesan: Pensaun Sobrevivensia, Pensaun Invalides Absoluta no Pensaun Invalides Relativa (pensaun 3 ne’e kontribui deit tinan 1 ba leten no kada tinan sei aumenta fulan 6 bele asesu ona ba pensaun sira refere. Pensaun Velhise ka ikus (reforma) tenki kontribui tinan 5 ba leten maibe iha esepsaun mos ba sira ne'ebe agora atinji ona tinan 55 to'o tinan 59 sira kontribui deit ba restu tinan refere no funsionariu ne’e bele asesu ba rekere pensaun rejime tranzitoriu no rejime jeral kontributibu seguransa sosial.

Dili, 8 Maiu 2019: Primeiru-Ministru Taur matan Ruak, kuarta-feira ohin prezide reuniaun ordinária Konsellu Ministru iha Palasiu Governu Dili, hodi analiza aprezentasaun hosi Sekretáriu Estadu ba Ambiente, Demétrio Amaral de Carvalho, kona-ba Rejime Jurídiku no Konservasaun Biodiversidade.  Sekretáriu Estadu Ambiente mós aprezenta tan Dekretu Lei ba Alienasaun, Importasaun no Produsaun ba Saku, embalajen objetu hosi plástiku. Proposta ne’e sei analiza filafali iha Reuniaun Konsellu Ministru tuir mai. Konsellu Ministru aprova Proposta Deliberasaun, ne’ebé aprezenta hosi Ministru Administrasaun Estatal iha Ezersísiu, Abilio José Caetano, kona-ba Aprovizionamentu ba implementasaun estratéjia investimentu ba jestaun resíduo sólidu iha kapitál Dili. Propoin kona-ba modelu kontentór sira ne’ebé modernu no efisiente atu tau fo’er, karreta atu tula fo’er, ekipamentu móvel, ekipamentu ateru nian atu hadi’a padraun operasionál hosi fatin soe fo’er nian ba lixu fatin Tibar. Ministru Transporte no Komunikasaun, José Agustinho da Silva, aprezenta proposta Deliberasaun kona-ba nomeasaun Membru Konsellu Autoridade Nasionál Komunikasaun, ne’ebé hetan aprovasaun hosi Konsellu Ministru. Nune’e nomeia Fernando Afonso da Silva ba kargu Administrador Non Ezekutivu no Vidal dos Santos Gomes ba Diretór Tékniku ba períodu tinan lima oin mai. Ministru Transporte no Komunikasaun mós aprezenta tan Proposta Deliberasaun kona-ba konstrusaun barku pasajeiru nian ne’ebé sei halo ligasaun transporte máritima ba tasi Kosta Sul Timor nian. Projetu ne’e ko-finansiadu hosi Kooperasaun Finanseira Alemaña no Repúblika Demokrátika Timor-Leste. Proposta ne’e hetan aprovasaun hosi Konsellu Ministru, maibé presiza mós hetan analiza no konfirmasaun hosi Ministériu Finansas. Konsellu Ministru aprova Proposta Deliberasaun hosi Ministru Defeza, Brigadeiru Jenerál (ref) Filomeno da Paixão, kona-ba nomeasaun Komandante ba Komponente sira hosi F-FDTL nian, ne’ebé sei propoin ba Prezidente Repúblika atu hetan aseitasaun. Ikusliu Konsellu Ministru aprova Preposta Deliberasaun hosi Komisaun Nasionál Aprovizionamentu nian (CNA), kona-ba autorizasaun ba prosesu tenderizasaun ba konstrusaun futuru Komponente edifísiu Tribunal Distrital Dili.

Hera, 8 Maiu 2019, Ekipa Task-Force DNSA-DGAS-MOP instala hikas ona bomba foun ho kapasidade 8 ltr/s iha Hera B hodi troka bomba nebe avaria. Bomba refere bele distribui ona bee mós ba populasaun hamutuk 6,000. Tékniku husi DNGRA mos involve iha servisu ne’e, sira uza kamera hodi detekta: Kondisaun no konstrusaun bee fura (Sumur Bor) ne’e sei diak ka lae antes atu uza, no sira rekomenda katak kondisaun Sumur Bor sei diak no bele uza. Ekipa Task Force ne'e hetan orientasaun husi Ministru Obras Públikas (MOP), Salvador Eugénio Soares dos Reis Pires, hodi kontrola, instala no halo manutensaun ba kanu distribuisaun sira, liu-liu iha kapitál Dili.

Dili, 8 Maiu 2019 : Primeiru-Ministru Taur Matan Ruak, tersa-feira ne’e simu audiénsia Ministru Defeza no Ministru Interior Interinu, Brigadeiru Jenerál (Ref) Filomeno da Paixão de Jesus, hodi rona progresu serbisu iha Ministériu Defeza no Seguransa nian, aleinde orienta Ministru Defeza atu prepara planu ida di’ak kona-ba kolokasaun efetivu F-FDTL ba iha Kosta Sul (Vikeke) iha tinan oin, hodi bele garantia seguransa ba prosesu konstrusaun plataforma Portu-Beasu-Vikeke, ne’ebé tuir timeline sei hahú iha tinan oin. “Ami ko’alia kona-ba preokupasaun seguransa iha Kosta Súl, ne’ebé Sr. Primeiru-Ministru fó orientasaun mai ha’u atu halo nusa mak hatama planu iha tinan oin. Ami sei haree prosesu hotu-hotu ba halo planu di’ak foin mak aprezenta fali ma Konsellu Ministru”, dehan Ministru Defeza no Ministru Interior Interinu, Brigadeiru Jenerál (Ref) Filomeno da Paixão de Jesus. Tuir Eis Xefe Estadu Maior Jenerál F-FDTL ne’e katak , Estadu iha obrigasaun atu fó seguransa ba kualkér kompañia internasionál ne’ebé hala’o projetu Estadu nian iha Timor-Leste.

Tuir previzaun MeteoClima Timor-Leste iha oras ida liu ba, sei iha Probabilidade atu akontese udan ho intensidade “Forte até muito forte” akompaña ho anin ho velosidade ne’ ebe sei varia entre 25 to’ o 50 km/h” ba munisipiu sira ne’ ebé mak lokaliza iha rejiaun Leste husi Illa Timor. Alerta maxíma ba munisípiu Lautém (Rejiaun Tutuala no Mehara) ba udan ho intensidade forte to’ o muito forte akompaña ho anin ho nia velosidade bele sustenta to’ o 60 km/h.  Estadu alerta mos ba munisípiu Baucau, Viqueque no Manatutu ba eventual udan ho intensidade moderadu to’ o forte akompaña ho anin ho nia velosidade menus husi 40 km/h.  TLMC- Bazeia ba "modelo meteorológico" no mós imazem satélite (real time) husi Himawari-8 nota katak oras ne’ e dadaun akontese hela trovoada (udan akompaña ho anin) ne’ ebé afeta rejiaun Leste husi Illa Timor (munisípiu Lautém, Baucau, Viqueque no Manatuto) maibé tuir simulasaun husi modelo nota katak kondisaun extremo ka pior sei tuir mai (signifika intensidade udan no anin nian sei kontinua intensifika) no iha tendénsia atu akontense Inundasaun no Erozaun iha oras balun nia laran to’ o aban kalan (loron 9 fulan maio 2019). Husi Imazem satélite mos observa katak konveksaun profunda husi ar kontinua dezenvolve no iha probabilidade boot atu desloka ba Illa Timor hodi kauza udan ho volume akumuladu ne’ ebé mak sei varia entre 300 to’ o 400 mm akompaña ho anin ho nia velosidade ne’ ebé mak sei varia entre 25 to’ o 50 km/h. Husi atualizasaun ne’ ebé mak iha nota katak oras ne’ e dadaun Sistema ne’ e rasik kontinua dezenvolve no intensifika, tanba ne’ e TLMC husu ba komunidade em jeral karik atu halo viazem ba munisipiu seluk ka atividade ruma iha liur atu kontinua atensaun ba akontensimentu sira ne’ ebé mak ita hotu la espera.

Dili, 10 Dezembru 2020 – Prezidente Repúblika (PR) Francisco Guterres Lú Olo dehan katak, Organizasaun FOKUPERS hatudu ona nia prestasaun servisu balu ho kualidade inklui fó asisténsia ba vítima feto no labarik sira, halo kampaña atu hametin kultura dame no laiha violénsia, hametin igualdade jéneru ho hakbiit feto sira. Lú Olo hateten ida ne’e iha nia diskursu ohin (10/12) iha palásiu prezidensiál, iha ámbitu entrega Prémiu Direitu Umanu Sérgio Viera de Mello tinan ida ne’e nian ba vensedór sira. “FOKUPERS sai ona mahon ba feto no labarik sira iha tempu susar no reafirma nafatin nia kompromisu atu kontinua nia atividade sira”, PR Lú Olo akresenta. FOKUPERS nu’udar organizasaun naun governamentál ida ne’ebé sai mós nu’udar vensedór ba Prémiu Direitu Umanu Sérgio Viera de Mello 2020 nian.

Dili, loron 08 Maiu 2019, Centro Nacional Chega! I.P simu vizita kortejia husi oradór no partisipante iha Konferénsia Dili International Dialogue (DID) iha Edifísiu Centro Chega Antigu Komarka Balide - Dili. Vizita kortejia ne’e simu direta husi Diretór Ezekutivu Centro Chega Hugo Maria Fernandes ho nia ekipa. Objetivu husi vizita ida ne’e mak atu hatene kona-ba Centro Chega nia servisu. Diretór Hugo halo esplikasaun badak kona-ba Centro Chega! nia servisu, nia esplika katak Centro Chega hala’o nia servisu tuir mandatu ne’ebé mak hatuur ona iha dekretu lei Nú.48/2016 hodi halo monitorizasaun ba implementasaun rekomendasaun Chega no Per Memoriam ad Spem, prezerva memória pasadu, edukasaun no formasaun, servisu ho vítima no kontinua halo dezeminasaun informasaun. Iha vizita ida ne’e, Diretór Hugo mós esplika uitoan kona-ba progresu servisu Centro Chega! nian hafoin Centro Chega! estabelese iha tinan 2017. Progresu sira ne’e mak hanesan: asina ona nota entendementu ho Ministériu Edukasaun, Juventude no Desportu kona-ba enkorpora matéria Chega! iha kirukulu eskola, asina ona nota entendementu ho Ministériu Edukasaun Ensinu Superiór kona-ba utiliza matéria justisa tranzitóriu no Chega! hodi hanorin iha universidade sira no esplika mós kona-ba nota entendementu sira ne’ebé mak sei asina iha tempu badak ho PDHJ, Konsellu Imprensa, RTTL inklui instituisaun relevante balun. Progresu seluk mak programa Prezervasaun Sítiu Istóriku liu husi identifikasaun no mapamentu sítiu istóriku, Chega! Tour, programa Tranzmisaun Memória Interjerasional, suku ida istória ida, hakbiit Asosiasaun Vítima no dezenvolve data base hodi halo rejistu foun ba vítima sira no kontinua prezerva arkivu sira iha Centro Chega!. Antes remata Diretór Hugo esplika uitoan mos kona-ba programa Centro Chega! nian ba komemorasaun tinan 20 konsulta populár. Ikus husi vizita ida ne’e ekipa delegasaun DID mós la’o hale’u Centro Chega! hodi hare espozisaun Chega! no haree Arkivu Centro Chega! nian inklui halo vizita ba sela nakukun. Ekipa DID ne’ebé haló vizita kortejia ida ne’e kompostu husi Jornalista Australia, Indon’ezia, Kambodia, Myanmar, Thailandia no akompaña mós husi Jornalista Antigu Adelino Gomes husi Portugal. Vizita ida ne’e fasilita husi ekipa Konsellu Imprensa (KI).

Dia 9 Maiu 2019, Universidade Nasionál Timor Lorosa’e (UNTL) liuhusi Fakuldade Direitu (FD) nia prosesu aprendizajen la’o ho di’ak, maské sei iha lakunas balun inklui dosente sira Língua Ingleza ba hanorin estudante foun tinan 2019 ne'ebe sei iha prosesu rekrutamentu. Vise Dekanu Estudantil, Fakuldade Direitu, Profesór Paulino do Carmo, iha Kampus Sentrál, Díli, hateten prosesu aprendizajen ba semestre dahuluk nian la’o ho di’ak tebes maske dosente ba materia transversais nian liu-liu iha Língua Ingleza maka sei iha prosesu rekrutamentu. “Ami fahe estudante 2019 nian ba aula 6 turma (A to’o E) tan ne’e la difikulta ba estudante sira atu aprende. Maske iha aula lima maka seidauk iha dosente Ingles, maibé iha aula materia Ingles la’o ho materia sira seluk,” dehan Vice Dekanu Estudantil FD nian. Vise Dekanu esplika mós katak Fakuldade jere ona aula ho di’ak tan ne’e husu estudante sira tenki aproveita didi’ak ho tempu ne’ebe iha hodi aprende. Estudante Ermelinda Verdial nota katak iha aula-aprendizajen profesór sira hanorin ho di’ak no bazeia ba oráriu ne’ebé fakuldade iha maibé nia sujere katak presiza tebes dosente Língua Ingleza nian tanba língua ne’e mós importante ba estudante sira nia futuru.

Loron 9 maiu 2019, Universidade Nasional Timor Lorosa’e (UNTL), Fakuldade Siénsia Sosiais (FSS), nia Vise Dekanu ba Asuntu Administrasaun no Finanças, Julio Aparício, iha kampus Kaikoli, Díli, hateten katak fakuldade halo esforsu tomak atu akomoda nesesidades aprendizajem iha nível ensinu superior iha universidade públika maske dezafius atu supera sei iha. “Preokupasaun ida ba estudante sira mak númeru boot, maibe fakuldade koloka ona sira tuir kurikulu universidade akadémika nian. Dosente sira mos sei hasoru malu ho estudante sira minimu dala sanulu resin neen (16), atu nune’e bele priense kriteira husi universidade nian. No tuir orariu katak prosesu aprendisajen hahú loron segunda to’o sabadu lokraik,” tenik Vise Dekanu FSS nian. Dezafiu ida tan ba estudante sira foun mós mak atu adapta ba vida akadémika ho maturidade, no Vise Dekanu FSS Profesór Juliu solisita ba estudante sira foun atu ativu liu tuir aula ho badinas hodi halo traballu atu nune’e aumenta no haklean sira nia koñesementu no esperiénsia iha prátika nian. “Tuir ha’u-nia observasaun dadaun ne’e estudante barak ativu maske balun tama to’o tuku ne’en (6). Ami estrutura hein to’o estudante sira sai hotu mak ami foin fila, tan ne’e ami hatene katak estudante sira badinas mai eskola tuir orariu ne’ebé sira iha,” haktuir tan Vise Dekanu. Atu garante funsionamentu di’ak nafatin FSS estabelese mós ona regulamentu hodi estudante sira mantein silensiu iha koridór kampus nian atu labele ka perturba ka implika prosesu aprendizajen ne’ebe halao loron tomak. Estudante foun Departamentu Komunikasaun Sosial, hatete katak prosesu aprendizajen iha FSS la’o ho di’ak maske númeru estudante barak no katak to’o agora seidauk iha fallansu ruma. “Dadaun ne’e ami tuir prosesu aprendizajen fulan ida ho balu. Ami komesa hahú aprende teoria no siénsia lubuk ida husi hanorin na’in iha semester dahuluk, tuir oráriu ne’ebé ami hetan husi ami-nia departamentu,” tenik Estudante José Soares Babo.

Díli - loron 09 Maiu 2019, Sekretáriu Estadu Formasaun Profisionál no Empregu (SEFOPE), Julião da Silva iha hala’o enkontru ho Maijór Generál Lere Anan Timur iha nia knar fatin Kuartel Jerál Fatuhada hodi ko’alia kona-ba oinsa F-FDTL bele apoiu SEFOPE fó formasaun ba kandidatus traballadór sira ne’ebé atu ba servisu iha rai liur. Governu Timor-Leste liu husi SEFOPE asina ona Memorandum Entendimentu ho Governu Korea no Austrália hodi haruka jovens sira ba servisu tinan tolu to’o tinan lima, no agora SEFOPE mós kontinua halo negosiasaun ho nasaun Japaun hodi haruka mós jovens sira atu ba servisu, maibe problema ne’ebé ita infrenta maka atitudi no fiziku la dun di’ak. Atu hatan ba problema ne’e Sekretáriu Estadu SEFOFE hala’o enkontru ho Maijór Generál Lere Anan Timur oinsa SEFOPE ho F-FDTL asina akordu ida atu nune’e Forsa sira bele apoiu fó formasaun fiziku ho atitude ne’ebé di’ak ba jovens 3.000 ne’ebé agora daudaun tuir hela formasaun lian korea iha Bekora no Sentru Tibar. “Agora Governu Korea ho Australia sira kontente absolve ita nia forsa traballu mais de rihun rua kada tinan (2.000) mais ema nia emprejariu sira iha Korea ho Australia duvidas ita nia fiziku no mentál entaun ita tenke utilija situasaun ne’ebé maka iha esperensia di’ak no boa vontade di’ak”. hateten Sekretariu Estadu SEFOPE. Governante ne’e mós hatutan Maijor Generál Lere Anan Timur hateten iha tempu badak haruka karta mai atu nune’e bele orienta ninia estrutura iha F-FDTL Naval ho Terestere ne’ebé iha Metinaru atu bele fó treinamentu.

Dili, 15 Fevereiru 2022 – Sekrataria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór, iha segunda (14/2) ne’e, realiza ona serimónia despedida no asina deklarasaun ho traballadór timoroan na’in-26 sira-nia família tanba traballadór hirak ne’e sei aranka ba servisu iha Austrália aban (16/2).
Iha serimónia despedida ne’e, Diretór DNEE Filomeno Soares hateten katak Governu kria de’it kondisaun hodi mobiliza traballadór ba servisu iha rai-li’ur, maibé joven sira mak tenke aproveita, tanba ne’e presiza kuidadu saúde no hadook-an hosi krime.
Nia alerta mós ba traballadór sira atu ba servisu tenke hatudu prestasaun ho di’ak no labele sees hosi sistema, nune’e empregadór sira bele emprega tán timoroan barak iha futuru.
Traballadór na’in-26 ne’e kompostu hosi feto na’in-5 no mane na’in-21. Hosi totál refere, sira na’in-6 sei ba servisu iha kompañia Tou’s Garden, na’in-11 iha kompañia Burlington no na’in-9 iha kompañia ADCO.

Dili, 9 maiu 2019 - Austrália nia programa Parseriu ba Dezenvolvimentu Umanu ka iha inglês hanaran PHD, asegura katak manorin no estudante iha 350 Pré-primária, 1,282 eskola primária no 50 koléjiu tékniku, iha livru ne’ebé sufisiente no kualidade material aprendijazem atu hanorin tuir kurríkulu nasionál. Liu husi kolaborasaun hamutuk ho ekipa Ministeriu Edukasaun, Juventude no Desportu, oras ne’e dadaun okupadu hela ho atividade seleksaun livru foun ho total 99,400 iha area Siénsia, Matemátika no Gramátika Tetun atu fahe ba eskola sira iha Timor-Leste. Liu husi sira nia serbisu makaas no finansiamentu husi Australian Aid, ekipa ne’e sei halibur no distribui livru liu metade milaun ida antes tinan 2019 remata- hodi suporta edukasaun ba estudante Timor oan rihun resin!

Dili, 9 maiu 2019 - Prezidente Repúblika Francisco Guterres Lú Olo iha sorumutuk semanal ho Primeiru Ministru Taur Matan Ruak hato’o nia preokupasaun kona-ba asisténsia saúde ba veteranu sira. Prezidente Repúblika hato’o kestaun ne’e relasiona ho veteranu sira ne’ebé hela namkari iha Timor-Leste la hetan tratamentu saúde ba moras sira ne’ebé hetan durante tempu rezisténsia nian no barak mak mate. Primeiru Ministru sei halo esforsu atu tau matan ba asuntu refere no rekoñese katak iha difikuldade atu fó asisténsia ba veteranu sira ne’ebé hela namkari iha fatin izoladu sira iha Timor laran tomak ne’ebé to’o ohin loron la hetan asisténsia saúde. Primeiru Ministru hateten katak iha suku balu ne’ebé kondisaun difisil tebes atu fó asisténsia saúde tanba veteranu balu hela iha aldeia sira ne’ebé izoladu tebes. Primeiru Ministru informa katak tinan oin sei halo esforsu atu integra preokupasaun Prezidente Repúblika nian iha Orsamentu Jerál Estadu 2020. Iha oportunidade ne’e, Primeiru Ministru informa ba Prezidente Repúblika kona-ba esforsu Governu halo preparativu sira ba atividade esplorasaun Greater Sunrise hanesan sosa asoens ba partisipasaun husi Shell no ConocoPhillips, prosesu kontratu komersiál Timor GAP ho kompania Xina. Primeiru Ministru informa katak preparativus hanesan harii portu Beaco, Supply Base iha Suai no refinaria iha Betano nu’udar esforsu ne’ebé governu halo atu dada kadoras mai Timor-Leste.

Dili, 17 Marsu 2020 - Ospitál Nasionál Guido Valadares (sigla Portugés, HNGV) halo hela tratamentu ba oasiente mane deskoñesidu ida ne’ebé laiha identidade, pasiente oras ne'e baisa ka halo hela tratamentu iha Sirúrjia Feto HNGV. Pasiente ne’e Mediku sira fó nia naran 'Mr. X' ho razaun pasiente la iha indentidade. Pasiente hetan baku iha area Delta no ambulánsia lori mai iha Banku Urjénsia HNGV, hori-kalan tuku 23:44. Fo hatene ba Maluk ka Familia sira ne’ebé koñese Pasiente ne’e, halo favor bele mai direita iha Sirúrjia Feto HNGV hodi halo Vizita ka atu hetan informasaun completu liu-tan bele liga direita ba númeru Telefone Gabinete Kontrolu Kualidade no Komunikasaun Sosiál: 73071205.

Aileu, 15 Fevereiru 2022 – Ministru Edukasaun, Juventude no Desportu (MEJD), Armindo Maia, hamutuk ho parseria sira hosi Educating The Future (ETF) no Hands, iha tersa (15/2) ne’e, halo inaugurasaun ba edifísiu pré-eskolár no playground (fatin ba labarik sira hodi halimar), iha suku Fahisoi, postu-administrativu Lekidoe, munisípiu Aileu.
“Wainhira ita tau fatuk dahuluk iha edifísiu eskola ruma, ne’e hatudu katak dezenvolvimentu ne’e la’o ona ba oin. Tanba edukasaun mak sai hanesan xave ba dezenvolvimentu,” MEJD hateten iha nia diskursu iha serimónia inaugurasaun ne’e.
MEJD mós agradese ba Governu Austrália no Nova-Zelándia liuhosi sira-nia embaixada iha Timor-Leste,no parseria sira hanesan ETF no Hands ne’ebé fó apoiu ba dezenvolvimentu iha Timor-Leste inklui iha setór edukasaun.
Pré-Eskolár Fahisoi iha estudante hamutuk na’in-72, no manorin na’in-1. Enkuantu orsamentu ne’ebé gasta ba konstrusaun edifísiu ho sala tolu no haris fatin ne’e besik dólar amerikanu rihun 40.

Dili, 9 Maiu 2019: Primeiru-Ministru Taur Matan Ruak, kinta-feira ne’e hala’o enkontru semanal ho Prezidente Repúblika, Francisco Guterres Lú Olo iha Palasiu Prezidente Nicolau Lobato, hodi informa atividade sira Governu nian iha semana ikus ne’e, liuliu kona-ba kontinuidade prosesu sosa asaun no kontratu entre Timor-GAP ho Kompañia Xinéza; China Civil Engineering Construction Corporation, kona-ba konstrusaun Portu-Beasu hodi prepara ba plataforma dada kadoras LNG nian ba Beasu-Vikeke. “ Ne’e enkontru semanal ho S.E. Sr. Prezidente da Repúblika, liuliu para informa atividade Governu nian hanesan kona-ba atividade sira ne’ebé la’o hela em relasaun kompras asoins hosi CP no Shell, prosesu kontratu komersial Timor-GAP ho kompañia Xina no mós atividade seluk ke S.E. Sr. Prezidente da Repúblika levanta kona-ba saúde nai veteranu sira-nian alerta para Governu tau atensaun, tantu maizumenus asuntu tolu ne’e mak ohin ko’alia”, dehan Xefe Governu ba jornalista sira, hafoin remata enkontru ho Xefe Estadu. Liután Xefe Governu esplika, Governu daudaun esforsu no tau konsentrasaun para oinsá atividade preparativu sira kona-ba esplorasaun no dada kadoras mai Timor-Leste bele la’o ho di’ak. “Ita-nia esforsu hotu ita konsentra ba oinsá mak halo preparativu paraké atividade ne’e la’o ba oin. Portantu esplorasaun ne’e bele la’o. Hanesan ita-boot sira hatene, para ita to’o iha esplorasaun, ita tenke halo buat barak, porezemplu iha Beasu(Vikeke) ita tenke halo portu, ita tenke halo plataforma ba prosesamentu nian, ita tenke dada pipeline mai tasi laran no nia plataforma para esplorasaun no haruka mai, ne’e prosesu lubuk ida, ita haree hotu para aleinde serbisu sira seluk ke hanesan iha Suai (supply base) Betanu (refinaria) ke halo parte hotu projetu boot ke ita iha Tasi Mane nian”, esplika Xefe Governu. Entretantu kona-ba preokupasaun Xefe Estadu nian ba saúde veteranu sira-nian, Xefe Governu hatán katak, nia toma nota no sei tau konsiderasaun ba programa tinan oin, hodi hateten kestaun saúde veteranu sira-nian ne’e kompleksu uitoan tanba maioria veteranu hela iha area rural. Tuir Eis Xefe Estadu katak, iha nia tempu hanesan Prezidente Repúblika nia husu Ministériu Saude momentu ne’ebá hodi kria ekipa médiku ida hodi tau matan ba veteranu sira maibé infelizmente hasoru difikuldades iha atendementu tanba kondisaun jeografia no problema fíziku veteranu sira nian.

Dili, 09 maiu 2019 - Relasiona ho tema ne’ebé foti husi Dili Diálogo Fórum “ SOCIAL MEDIA: CHALLENGES OF JOURNALISM AND PRIVACY IN THE MODERN SOCIETY”, MRLAP hakarak akresenta ba jornalista sira atu ta'es didiak informasaun sira nebe sira hetan husi mídia sosial, no atu labele fiar let deit nune desvia tiha husi asuntu sira nebe realmente importanti. La bele monu deit ba distrasaun sira. Kona-ba atake pessoal sira nebe espalha iha midia sosial, MRLAP dehan nia parte la konsidera ida nee hanesan perigu no hakanek naran diak ka dignidade tanba "nudar figura publika ita tenke prontu atu sai alvu ba komentariu no ataka sira. Komentariu no ataka sira nee sei la hakanek ita wainhira ita nian hahalok no konsiensia mos." Ministru ne'e hatutan katak "em vezde fo atensaun ba atake sira nebe falsu nebe nudar tentativa atu oho karater iha midia sosial no lori ita ses tiha husi servisu importante sira, diak liu fo tempu hodi lee kona ba asuntu ka materia sira nebe hanorin ita atu sai sidadaun nebe diak liu tan."

Dili, 09 maiu 2019 : Xefe Reprezentante JICA iha Timor-Leste, Masafumi Nagaishi, akompaña husi Diretór Diresaun Jerál Água no Saneamentu (DGAS), Gustavo da Cruz, aprezenta apoiu ne'ebé JICA fornese hodi dada bee-moos ba komunidade aldeia balun iha suku Manleuana ba Ministru Obras Públikas (MOP), Salvador Eugénio Soares dos Reis Pires, iha edifísiu MOP, Kaikoli. Apoiu bee-moos ne'e, JICA halo iha Manleuana mak hodi fornese ba komunidade hamutuk 6000 iha aldeia Lisbutak, Mundo Perdido no Lemocari. Ministru agradese ba tuluk Governu Japaun nian liuhosi JICA ne'ebé kontinua apoiu ba povu Timor-Leste iha área infraestrutura nian liuliu bee-moos.

Iha loron 06 maiu 2019 - Presidente kompañia COMPNET Irwan Purwono husi Indonesia, hasoru malu ho Diretór Ezekutivu Ajénsia Tecnologia da Informação e Comunicação (TIC) TIMOR I.P Roberto Caetano de Sousa Vicente hodi aprezenta kona ba ezisténsia kompañia refere nune’e iha futuru mai bele sai parseiru ne’ebé di’ak. Tuir Presidente ne’e katak, Kompañia COMPNET informasaun no teknolojia ne’e hahú iha tinan 1997 no iha fulan 6 antes, mosu krize ekonomia no ikus mai hahú fali no agora grupu ne’e hamutuk ema na’in 500 revee liu ona triliaun ida. “Ami mós responsabiliza ba edukasaun no transporte nian. Iha servisu finansas hanesan nasaun barak inklui Indonesia segimentu boot daruak iha telekomunikasaun ba Singapura no Australia iha ne’ebá tinan 17 liu tanba ne’e negósiu IT dezenvolve ona,” nia esplika. Nia dehan, bainhira tama iha Timor-Leste kompañia ne’e mós asina kontratu dahuluk ho kompañia Timor Gap iha setór teknolojia redes. Ho nune’e Diretór Ezekutivu Ajénsia TIC TIMOR I.P hatete, Ajénsia ne’e nia responsabilidade maka rezolve problema tékniku ne’ebé relasiona ho governu ho nune’e infraestrutura hotu tuir polítika governu nian no sistema aplikasaun ligadu ba governu eletróniku. Nia dehan, Ajénsia ne’e mós hanesan institutu públiku no nia responsabilidade atu implementa planu governu nian maibé tuir lei ne’ebé iha. “Ami hahú investe ona iha tinan ida ne’e no ami foin hahú projetu Fibra Ótika ne’ebé inaugura ona maibé ne’e Fibra Ótika terrestre no koneta ona iha Munisípiu sanulu resin rua tanba ne’e iha parte infraestrutura koneta hotu ona no aplikasaun ne’ebé iha ona maka dezenvolve uluk aplikasaun sira ne’ebé iha relasaun ho governu, ami mós esforsu nafatin atu dezenvolve iha rekursu umanu, administrasaun no seluk tan,”nia informa. Diretór ne’e hein katak, iha futuru mai aplikasaun sira ne’ebé boot hanesan aplikasaun sira ne’ebé maka iha, relasaun ho finansas governu nian ne’ebé bele dezenvolve. No tuir planu governu tinan oin sei instala Fibra Ótika sub mariñu no hein katak aplikasaun sira bele funsiona no bele dada ona setór privadu sira atu investe signifikativu iha área sira ne’e. “Ami mós hetan ona pedidu barak husi Ministériu sira atu halo instalasaun no iha Ministériu balun komesa iha ona nia website no ida ne’e nia kontribuisaun boot ba nasaun,” tenik nia.

Centro Nacional Chega! I.P.(Centro Chega!) iha periodu primeiru trimestre Janeiru – Marsu 2019 hetan vizita husi visitante Lokál no Internasionál hamutuk 350. Husi numeru ne’e vizitante lokál hamutuk 215 no internasionál hamutuk 135. Vizitante lokál maioria husi Estudante Eskola Sekundária, Estudante hosi Universidade sira iha Dili laran, Profesór no Dosente, inklui Grupu Juventude hosi Organizasaun oin-oin. Enkuantu, Vizitante Internasionál ne’e barak liu mai husi nasaun Australia, Estadus Unidus Amerika no Japaun, tuir kedas nasaun Nova Zelandia, Alemaña, España no nasaun sira seluk tan. Hanesan bain-bain molok vizitante sira vizita sala espozisaun sira, pesoál Unidade Edukasaun no Formasaun halo uluk aprezentasaun kona-ba servisu Centro Chega! nia liu hosi video introdutóriu no aprezenta mós sítiu istóriku sira ne’ebé Centro Chega! identifika ona liu hosi peskiza ne’ebé unidade Peskiza no Dokumentasaun Istóriku halo iha tinan 2018. Espozisaun sira iha Centro Chega! mak hanesan Sala Da-huluk kona-ba “Comissão de Acolhimento, Verdade e Reconciliação (CAVR) nia ezisténsia no mandatu”, Sala Da-Ruak kona-ba “Partisipasaun komunidade internasionál no sosiedade sivíl sira nian iha prosesu luta”, Sala Da-Tolu kona-ba “Violasaun direitus umanus 1975 – 1999 no Biblioteka Centro Chega!”, Sala Da-Haat kona-ba Arkivu, Sala Da-Lima: kona-ba “Sela Nakukun ka koñesidu ho Sela - Maubutar” Centro Chega! nakloke ba ema hotu-hotu atu vizita iha kualkér loron servisu Segunda to’o Sexta, oras tuku 08:30 to’o 17:30 lokraik.

Dili, 17 Marsu 2020 - Autoridade Inspesaun no Fiskalizasaun ba Atividade Ekonómika, Sanitária no Alimentár, Institutu Públiku (AIFAESA, I.P), hakarak informa ba Públiku, komunidade ka konsumidór sira, karik ba sosa sasán iha loja, haree sasán fa’an ho folin ne’ebé la normal bele hato'o keixa mai Divizaun Informasaun Públika, AIFAESA, I.P. Maneira oinsá atu hato'o Keixa no Reklamasaun : 1. Identifikasaun: Naran Ema ne'ebé halo Keixa, Hela Fatin, Numeru Kontaktu, BI/Eleitorál.2. Prova: Fotografia produtu, Naran estabelesimentu ka Loja, Resibu. Komunidade/konsumidor sira bele hato'o keixa, liuhosi Pájina Ofisiál AIFAESA, I.P (AIFAESA, IP), no bele mós kontaktu ho personalidade sira hanesan tuir mai:1. Francisca Fátima, Téknika Informasaun Públika, númeru kontaktu 78528835.2. Gracinda Gonçalves, Téknika Informasaun Públika, númeru kontaktu 77811540.3. Fidelia Costa Lay, Téknika Informasaun Públika, númeru kontaktu 78040368.4. Jose Gonçalves, Tékniku Informasaun Públiku, númeru kontaktu 775297435. Teodosio Alves, Tékniku Informasaun Publiku, númeru kontaktu 78292969. Nune’e, keta haluha hato’o keixa wainhira identifika sasán ruma ho folin la normal ka folin sa’e liu atu bele normaliza sasán folin iha merkadu ekonómiku.

Dili, 03 Janeiru 2021 – Koordenadór Pilár VII Covid-19, dr. Nilton do Carmo Silva, liuhosi konferénsia imprensa hateten katak Timor-Leste aumenta tán ona kazu foun rua ne’ebé pozitivu ba Covid-19, nune’e total kumulativu kazu ne’ebé agora dadaun baixa hela hamutuk nain-15. Paseinte nain-2 ne’ebé detetadu pozitivu ba Covid-19 ne’e, ida mai hosi Portugal no ida seluk fali mai hosi Londres, Reinu Unidu. Sira nain-2 tun iha Dili iha 22 Dezembru 2020 ho aviaun Air Asia ne’ebé tula pasajeiru hamutuk nain-100. Entre Pasajeiru na’in 100 refere, na’in 14 hela iha kuarentena Otel Vila Verde “ne’ebé nain-2 detetadu pozitivu” no na’in-78 seluk hela iha kuarentena Otel Regal Apartament, Otel Time Square, Otel Fortuna no Otel Carla Mension. Pasajeiru nain-100 refere hotu-hotu tama kategoria close contact tanba iha ona istória kontaktu ho na’in-1 pozitivu detetadu iha Malázia ne’ebé lakonsege mai Timor-Leste.

Dili, 15 Fevereiru 2022: Governu Timor-Leste liuhosi Ministériu Edukasaun, Juventude no Desportu (MEJD) realiza kompetisaun jogu eskolár nível sekundária ba eskola sira iha munisípiu Dili.
“Eventu ne’e hanesan dalan ida atu haburas liután unidade entre eskola sira hodi koñese no konsidera malu nu’udar maun ho alin,” Diretór Jerál Planu, Polítika no Inkluzaun (DJ PPI) MEJD, José Raimundo Neto, hateten iha nia diskursu wainhira halo abertura ba eventu refere, iha tersa (15/2) ne’e, iha estádiu munisipál Dili.
Prezidente Autoridade Munisipál Dili, Guilhermina Ribeiro ne’ebé partisipa mós iha serimónia abertura ne’e, hateten katak, jogu refere hanesan atividade ida ne’ebé atu kria amizade entre eskola sira atu nune’e labele mosu ona problema entre eskola.
Eventu ne’e hetan apoiu hosi Sekretaria Estadu ba Juventude no Desportu (SEJD) ho montante orsamentu $3.500, no partisipa hosi eskola sekundária hamutuk 18 hosi total eskola 32 iha Dili, ho modalidade jogu oin tolu mak voleiból feto no mane, futeból mane no atletizmu ba feto no mane.

Dili, 16 Fevereiru 2022 – Diretór Nasionál (DN) Bombeiru, Claudio Silva, hateten katak parte Bombeiru nunka halo intervensaun tarde ba inséndiu sira ne’ebé akontese, maibé dala-barak komunidade mak hato’o informasaun tarde ba parte Bombeiru.
DN Bombeiru hato’o ida ne’e, ohin (16/2) iha nia knaar-fatin, Kaikoli, Dili, hodi responde ba komunidade balu nia krítika katak Bombeiru halo intervensaun tarde ba inséndiu ne’ebé akontese iha Manleuana foin lalais ne’e.
“Bombeiru nunka halo intervensaun tarde. Ami bazeia ba informasaun ne’ebé iha. Informasaun ne’ebé tama mai sedu ami fó apoiu imediata kedas. […] Kuandu informasaun mai sedu, ami halo kedas intervensaun. Ami la’os Maromak atu adiviña (si’ik) buat hotu no ami mós laiha liras. Situasaun iha Manleuana akontese, ahi hán liu tiha minutu 30 mak informasaun foin tama mai ami,” DN Bombeiru informa ba Timor News.
Kona-ba ekipamentu, nia hateten katak parte Bombeiru nia ekipamentu sufisiente hela hodi halo intervensaun ba inséndiu no dezastre sira ne’ebé mosu iha komunidade nia leet.
DN Bombeiru ne’e husu ba komunidade sira katak wainhira mosu inséndiu ka dezastre ruma, tenke hato’o informasaun ho lalais, sedu no klaru ba parte sentrál komunikasaun Bombeiru nian, inklui fatin akontesimentu, ka bele hato’o lalais ba parte Polísia atu nune’e ekipa Bombeiru bele halo lalais intervensaun.

Dili, 11 Marsu 2021 - Koordenadór Forsa Tarefa ba Prevensaun no Mitigasaun Surtu Covid-19 iha Timor-Leste, Rui Maria de Araújo, liuhosi Nota ba Imprensa, informa katak, ohin (11/06), parte saúde rejista tán kazu foun sanulu-resin-haat (14), no hosi kazu 14 ne’e, kazu sanulu-resin-rua (12) deteta iha kapitál Dili no kazu rua (2) deteta iha postu-adminsitrativu Fatumea, munisípiu Kovalima. Kazu pozitivu 12 ne’ebé deteta iha kapitál Dili mai hosi amostra ne’ebé rekolla iha atividade buka-tuir kontaktu-besik sira: pozitivu ida (1) kontaktu-besik hosi kazu Bebonuk, pozitivu ualu (8) kontaktu-besik hosi kazu SEFOPE, pozitivu rua (2) kontaktu-besik hosi kazu Ministériu Finansas no Ministériu Transporte  no Komunikasaun, no pozitivu ida (1) kontaktu-besik hosi kazu Aldeia 4 de Setembru, Tasi Tolu, Dili. Nune’e, total kazu ativu ne’ebé rejista sa’e ba 65 no laiha kazu ne’ebé rekupera.

Dili, 19 Marsu 2020 - Avisu ba públiku atu labele fiar informasaun ida ne'ebé ema publika iha Facebook ho ID Alberto Dos Santos Alegria (Doutor ida iha HNGV-Radiolojia) ne’ebé hateten "ORSIDA TUKU 8 EMA TIRU AIMORUK CORONA HUSU BA PUBLIKU LABELE HATEKE SAE BA LALEHAN TANBA AIMORUK ATU HAMATE VIRUS CORONA FORTE TEBES, Ema Foin fo avisu iha Parlamento Nacional". Informasaun ne’e falsu ka laloos alias ‘HOAX’. Ministériu Saúde apela ona ba ema hotu-hotu atu labele fahe informasaun falsu sira hodi halo komunidade pániku.

Manufahi, 8 Novembru 2022 -  Administradór Manufahi, Arantes Isaac Sarmento, halo abertura ba feira selebrasaun ofisiál dékada ida no tinan atus-ida funu revolusaun Manufahi 1912 iha Luak, Manufahi. Feira ne'e nu’udar komemorasaun dékada ida tanba funu revolusaun Manufahi 1912 ofisialmente hahú komemora iha loron 28 fulan Novembru tinan 2012 liu bá. Feira ne'e sei hala'o durante fulan ida hahú iha loron 8 fulan Novembru 2022 no sei remata iha loron 7 fulan Dezembru 2022.
Objetivu hosi festeja dékade ida no selebrasaun tinan atus-ida funu revolusaun Manufahi 1912 mak atu fó oportunidade ba negosiante no grupu industria ki'ik sira atu fa'an sira-nia produtu hodi hasa'e rendimentu no hadi’ak ekonomia família-nian.
Iha feira ne'e, komisaun organizadora realiza mós atividade jogu tradisionál no jogu sira seluk, nune’e, jogu sira-ne'e ninia partisipante sira bele sosa mós prodútu lokál ne'ebé komunidade sira fa'an iha ne'ebá.
Partisipa iha abartura feira ne'e mak hanesan autóridade munisipál, lideransa komunitária, lisan-na'in, inklui komunidade sira.

Arjentina, 04 Janeiru 2021 – Arjentina legaliza ona Dekretu-Lei kona-ba autoriza feto sira ne’ebé isin-rua atu abortu, haktuir mídia Kompas Indonézia iha semana kotuk. Dekretu-Lei ne’e aprovadu liuhosi Kongresu Kámara Baisa Arjentina ne’ebé realiza iha 30 Dezembru 2020 liubá, hodi diskute kona-ba nia legalizasaun ne’ebé tama iha vigór hodi autoriza feto isin-rua sira ho idade menus hosi semana 14 bele abortu, no autoriza mós sira ne’ebé isin-rua tanba hetan violasaun sexuál, inklui wainhira kondisaun saúde feto nian iha ameasa laran mós bele abortu. “Abortu ne’ebé seguru, legál no livre oras ne’e eziste iha Lei,” Prezidente Arjentina Alberto Fernández divulga ida ne’e iha nia konta Twitter. Iha mós nasaun seluk iha Amérika Latina ne’ebé molok ne’e legaliza ona abortu ba feto sira ne’ebé isin-rua mak hanesan Uruguai, Kuba no Méxiko.

Dili, 02 Marsu 2021 – Institutu Nasioná Saúde (INS) lansa formasaun kona-ba ‘Túr-Ahi Moos no Seguru’ ba médiku sira, ohin (02/3) iha munisípiu Manufahi, ne’ebé sei realiza durante loron sanulu (10). Diretór Interinu Servisu Munisipál Saúde Manufahi Vitór Martins hateten, iha tinan 2019 inan túr-ahi ne’ebé mate hamutuk na’in-19 iha Manufahi, no iha tinan 2021 to’o fín Fevereiru ne’e inan ida mós mate hafoin túr-ahi iha postu-administrativu Same. Tanba ne’e nia dehan, formasaun refere importante tebes atu kapasita médiku sira hodi hatene kle’an kona-ba prosesu atende inan túr-ahi, nune’e bele redúz mortalidade inan no oan wainhira túr-ahi. Fatin hanesan, Diretóra Ezekutiva INS Domingas da Costa Pereira hateten, INS liuhosi fundu rekuperasaun ekonómika, sei realiza formasaun ne’e la’os ba Manufahi de’it maibé ba médiku sira iha munisípiu hotu-hotu iha teritóriu tomak, ne’ebé lansa ona iha Manufahi ohin.

Dili, 20 Marsu 2020 - Prezidente Repúblika liuhosi ninia mensajén ba povu tomak atu prepara-an hasoru COVID-19, hateten katak seidauk simu proposta husi Governu kona-ba Dekretu Prezidensiál ba Estadu Emerjénsia. “Bainhira simu proposta ne’e, mak ha’u sei hala’o kedas prosesu hodi rona Konsellu Estadu no Konsellu Defeza no Seguransa Nasionál nia opiniaun no submete ba Parlamentu Nasionál nia autorizasaun.” Prezidente Repúblika hateten katak Estadu iha dever atu proteje maibé sidadaun iha responsabilidade atu kolabora. Tanba ne’e Prezidente Repúblika apela atu hotu-hotu serbisu hamutuk, liuliu institusaun públika atu apoiu governu hatan ba situasaun atuál.

Dili, 22 Dezembru 2020 – Prezidente Parlamentu Nasionál (PN) Aniceto Guterres, hasoru malu ho Prezidente Repúblika Francisco Guterres Lú Olo, ohin (22/12) iha Palásiu Prezidensiál, hodi informa katak iha tinan 2021 PN sei fó prioridade ba Lei importante barak ne’ebé oras ne’e pendente hela hanesan Lei Partidu Polítiku, Lei Orsamentu Jestaun Finanseira, Lei Eleitorál, no Proposta Lei sira seluk ne’ebé mai hosi inisiativa Governu nian. Prezidente PN mós relata ba Prezidente Repúblika katak, maske Lei prioridade barak pendente hela, maibé iha tinan 2020 ne’e PN halo ona aprovasaun ba Lei balu ne’ebé importante tebes ba Timor-Leste. Nia hatutan, Lei sira ne’ebé aprovadu ona iha tinan ida ne’e mak hanesan, Orsamentu Jerál Estadu 2020 no 2021, implementasaun Estadu Emerjénsia no Lei Medida Prevensaun no Kombate Korupsaun.

Dili, 22 Dezembru 2020 – Ministra Saúde Odete Freitas Belo informa liuhosi konferénsia imprensa ne’ebé realiza ohin (22/12) iha Palácio das Cinzas, Dili, katak iha kazu pozitivu infektadu Covid-19 foun rua ne’ebé deteta iha Timor-Leste. Pasiente na’in rua (2) ne’e ho sexu mane hotu no mai hosi Indonézia. “Kazu foun infetadu rua [...] Ita iha pasajeiru na’in rua, pasajeiru primeiru ho idade 43 no sexu mane [...] halo viajen hosi Atambua (Indonézia) ba Batugadé iha 8 Dezembru 2020 [...] Pasajeiru segundu ho idade 24 no sexu mane [...] halo viajen hosi Kefa ba Batugadé iha 8 Dezembru 2020,” informa Ministra Saúde. Nia hatutan, oras ne’e pasiente na’in rua ne’e iha ona sala izolamentu Vera-Krúz, Dili, hodi hetan tratamentu.

Dili, 28 Dezembru 2020 - Prezidente Repúblika, Francisco Guterres Lú Olo, ohin (28/12), promulga ona Dekretu Parlamentu Nasionál númeru 26/V Orsamentu Jerál Estadu (OJE) ba tinan 2021. OJE ba tinan 2021 nian hamosu alterasaun metodolójika balu neebé halo indikasaun kona-ba despeza sira tuir programa ida-idak nian, aleindé utiliza klasifikasaun orgánika (entidade neebé mak atu realiza despeza) no klasifikasaun ekonómika (tipu despeza neebé mak atu realiza). OJE hamosu previzaun orsamentál ba órgaun no servisu sira iha Setór Públiku Administrativu, kompostu hosi Orsamentu Administrasaun Sentrál, hosi Orsamentu Rejiaun Administrativa Espesiál Oe-Kusse Ambenu no hosi Orsamentu Seguransa Sosiál nian. Durante tinan 2021, Governu hetan autorizasaun atu realiza transferénsia hosi Fundu Petrolíferu too montante dólar millaun 1.377,6.

Dili, 22 Dezembru 2020 – Governu sei harii uma hamutuk 2000 iha área Hera no Komoro, atu nune’e wainhira implementa planu no polítika iha área abitasaun no urbanizmu hodi organiza di’ak liután kapitál Dili, Governu bele muda abitante ka komunidade sira hosi fatin ida ba fali uma foun 2000 ne’e karik presiza atu muda duni. Planu harii uma 2000 ba komunidade ne’e iha ona akordu ka kontratu ba International Finance Corporation (IFC) ne’ebé asina hosi Ministru Obras Públikas Salvador dos Reis Pires ho Ministru Finansa Rui Gomes, ohin (23/12) iha edifísiu MOP, Dili, hodi hahú halo estudu ba harii uma 2000 ne’e iha área Hera no Komoro, ne’ebé identifikadu ona hosi parte Terras no Propriedade. Estudu ba harii abitasaun foun iha Hera no Komoro hosi IFC ne’e sei hala’o durante tinan ida ho balu no ho orsamentu hamutuk dólar amerikanu rihun 550.

Dili, 22 Dezembru 2020 – Ministra Saúde Odete Freitas Belo, ohin (22/12) liuhosi konferénsia imprensa ne’ebé realiza iha Palácio das Cinzas, Dili, husu ema hotu atu tenke uza máskara durante partisipa iha Misa hodi selebra loron Natál no tinan foun, inklui kumpri mós regra prevensaun Covid-19 seluk tán hanesan distánsia sosiál, fase liman no kumpri medida seluk tán hodi proteje-an hosi Covid-19. “Ha’u hanoin atu aviza nafatin liuliu ba iha Igreja ne’ebé mak iha loron Natál no tinan foun iha Misa, atu bele koopera ho Ministériu Saúde para bele uza nafatin máskara wainhira tama iha Misa laran. Ida ne’e simples tebes ne’ebé mak Ministériu Saúde hakarak atu husu,” Odete Belo akresenta. Odete Belo dehan tán katak wainhira ema ida proteje nia-an hosi Covid-19, signifika nia mós proteje ona ema seluk. Tanba ne’e nia husu atu labele baruk hodi kumpri regra hirak ne’e.

Dili, 21 Marsu 2020 – Ekipa Brigada Intervensaun rápida AIFAESA no Polisia Nasional Investigasaun Kirminál (PNSIK) atua komersiante Xineza na’in ualu hodi submete ba prosesu investigasaun tamba komete iha manipulasaun ba folin sasán. Operadór Xinéza hirak ne’e halo espekulasaun ba folin Máskara hahú hosi folin $0.50 ba $1.00 no $2.00 to’o $2.50. Loza sira ne’ebé inspesiona hosi ekipa ne’e mak iha área Audian, Bairu-Pité no Kintál kiik/Merkadu-Lama. Inspesaun ne’e mós bazeia ba keixa sira ne’ebé Autoridade Inspesaun no Fiskalizasaun Atividade Ekonómika, Sanitária no Alimentár simu liuhosi via-telefone, kona-ba folin Máskara no produtu alimentár sira ne’ebé la razoável, nune’e autoridade hamutuk ho PNSIK halo inspesaun hodi kontrola iha estabelesementu sira ba atividade ekonómika hirak ne’e. Diretór Departamentu Operasaun Gabriel da Costa hateten, operadór sira ne’ebé AIFAESA no PNSIK detéin ne’e tamba komete infrasaun ba espekulasaun folin sasán. Nune’e nia afirma, negosiante hirak ne’e sei submete ba prosesu investigasaun. Iha fatin hanesan, ekipa brigada Intervensaun Rápida hamutuk ho PNSIK mós fó atensaun ba komunidade atu apoia estadu hodi kontrola ba folin sasán no mós fó informasaun ne’ebé loloos.

Dili, 23 Marsu 2020 – Atu fasilita diseminasaun kona-ba Covid-19 hodi komunidade sira bele hetan atendimentu ho lalais, Ministru Transporte no Komunikasaun, José Agustinho da Silva, informa ba membru Konsellu Ministru sira katak, kria ona liña telefónika númeru 119 ba asesu informasaun kona-ba Covid-19. Númeru ne’e sei disponível hahú hosi loron aban (24/3). Oras ne’e, iha kazu konfirmadu Covid-19 ida iha Timor-Leste. Organizasaun Mundiál ba Saúde (OMS, sigla Inglés WHO) rejistra ona, tuir relatóriu hosi 22 Marsu, tótal kazu konfirmadu virus corona hamutuk 292.142 iha mundu tomak.

Dili, 04 Janeiru 2021 – Polísia Nasionál Timor-Leste (PNTL), liuhosi informasaun ne’ebé mídia ofisiál PNTL divulga iha domingu (03/01) ne’e, husu ba komunidade sira inklui funsionáriu públiku, emprezáriu/a no servisu-na’in sira hotu atu nafatin mantéin uza máskara hodi taka inus ho ibun wainhira la’o iha dalan públiku ka tama iha resintu públiku ka privadu, no mós wainhira sa’e transporte públiku sira. PNTL mós husu atu sidadaun hotu-hotu nafatin fase liman ho sabaun beibeik no uza handsanitizer wainhira movimenta hosi fatin ida ba fatin seluk. PNTL nafatin apela ida ne’e tanba ho kolaborasaun mak Timor-Leste bele redúz pandemia Covid-19 no garante saúde públika seguru.

Dili, 24 Marsu 2021 – Primeiru-Ministru Taur Matan Ruak aprezenta proposta kona-ba atu estende Estadu Emerjénsia (EE) ba dala-12 ba loron tolunulu tán, ne’ebé hetan aprovasaun hosi Konsellu Ministru iha reuniaun ne’ebé halo ohin (24/3) iha salaun Ministériu Finansa, Dili. “Ho ida ne’e sei hato’o proposta ba Sua Exelénsia Prezidente Repúblika (PR) no sei tuir prosesu koridór konstituisaun nian, no depois sei hato’o fali ba iha Parlamentu Nasionál,” informa Porta-Vóz VIII Governu Fidelis Magalhães hafoin reuniaun Konsellu Ministru remata. Nia esplika tán katak hafoin hetan tiha aprovasaun hosi Parlamentu Nasionál mak Governu sei haree tán nia medida sira ne’ebé sei tama iha vigor hosi 02 Abril to’o Maiu tinan ida ne’e.

Dili, 23 Marsu 2020: Diretora Jeral Prestasaun Saúde (sigla portugés, DGPS), Odete Viegas da Silva ne’ebé akompaña Vise-Ministra ba Kuidadu Saúde Primária e Ministra Saúde iha Ezersísiu, Élia Amaral hamutuk ho Prezidente Cruz Vermelha Timor-Leste, Reprezentante OMS iha Timor-Leste no ekipa tekniku sira inklui Kay Rala Xanana Gusmão, hodi hala’o vizita observasaun ba fatin Kuarentena no Izolamentu ne’ebé mak durante ne’e Governu prepara. Iha vizita refere, DGPS esplika mós kona-ba diferensa entre fatin KUARANTENA no IZOLAMENTU. “KUARANTENA: ba ema sira ne’ebé laiha sitomas maibé mai hosi nasaun afeitadu, entaun tenki tau sira iha fatin refere atu observa durante loron sanulu resin haat (14). IZOLAMENTU: fatin ne’ebé mak bainhira ema ne’e iha sintomas ona no pozitivu ba COVID-19 atu izola kedas sira.” Esplika DGPS. DGPS husu atu ema hotu-hotu tenki koopera liu-liu lider komunitáriu sira atu alerta ba komunidade atu koopera hodi bele kontrola no kontra transmisaun COVID-19 iha Timor-Leste.

Dili, 25 Marsu 2020 - Vise-Ministra Saúde ba Kuidadu Saúde Primária no Ministra Saúde iha Ezersísiu, Élia Amaral, hamutuk ho Embaixadór Austrália ba Timor-Leste Peter Roberts, hala’o Lansamentu fatuk dahuluk ba konstrusaun Laboratóriu Patolojia no Mikrobiolojia, iha Laboratóriu Ospitál Nasionál Guido Valadares (sigla portugés, HNGV). Hafoin lansamentu, Vise-Ministra hateten, nia parte agradese ba governu Australianu tanba koopera ona ho Ministériu Saúde (MS) hodi halo konstrusaun edifísiu Patolojia no Mikrobiolojia ne’ebé mak hetan apoiu másimu hosi Governu Austrália no povu Austrália, inklui mós apoiu balu oinsá mak atu halo inspeksaun ba iha fisiar nian atu nune’e bele halo servisu. Élia Amaral hateten mós katak hahú ohin ba oin Timor-Leste bele halo teste 'swab' ba moras COVID-19 rasik. Wainhira liu 5-6, sei haruka nafatin ba Austrália hodi halo teste konfirmasaun maibé MS sei organiza nafatin ba fatin refere másimu liu tán. Iha fatin hanesan, Governu Australianu Joshua Francis, hato’o parabéns no agradese ba ekipa tomak hosi Laboratóriu Nasionál, MS inklui ekipa sira seluk ne’ebé apoia no servisu maka’as atu kombate Virus Corona, no ekipa tomak kontraktor sira hotu sira nia parte sei nafatin koopera no servisu ho Governu TL liuliu MS atu suporta kapasidade hodi halo teste ba COVID-19 iha rai laran, no mós kontrola no kombate virus ne’e. Governu Austrália mós fó apoiu Tékniku liuhosi Organizasaun Non-Governamental (ONG) atu suporta kapasidade halo teste iha TL, no mós suporta hodi hadi’a laboratóriu importante atu luta ba COVID-19,nune’e, sira prontu servisu nafatin hamutuk ho MS no grupu sira seluk atu suporta TL. Iha mós médiku espesialista balu hosi Austrália hodi apoia teste Laboratóriu no kontinua servisu nafatin tamba hakarak atu tulun TL livre hosi COVID-19.

Dili, 11 Marsu 2021 - Koordenador AIFAESA, I.P, Abilio Oliveira Sereno husu ba konsumidór sira atu wainhira sosa foos mak haree folin sa’e, bele kontaktu kedas ba AIFAESA liuhosi númeru telefone 3310975 no lori ho resibu ka talaun ba iha Sede AIFAESA nian atu sira bele prosede komersiante refere tuir Lei.Kordenadór AIFAESA apelu ba komersiante sira atu labele hasa’e folin foos nian iha tempu Serka Sanitária, “Lalika aproveita hodi hasa’e presu sasan konforme hakarak, tanba kuandu hasa’e presu [...] ne’e la’os aplika koima hosi ami de’it, maibé konsidera hanesan krime espekulasaun no sei haruka ba Ministériu Públiku”, dehan Kordenadór AIFAESA iha Sede AIFAESA Matadouru. Konabá presu foos, AIFAESA nia ekipa ba halo tiha ona inspesaun no konfirma presu foos hosi empreza distributor sira aprezenta mak: foos ho marka Lafaek 25kg $ 13.50 no 30kg $15.50; Kuda Ulun 25kg $13.25 no 30kg $15.50; Globus 25kg $12.50; Folsom 15kg $10.50-$11.00 no 20kg $14.00; no Raja Pulen 15kg $14.00.

Dili, 05 Janeiru 2020 – Vise Ministra Solidariedade Sosiál no Inkluzaun Interna Signi Verdiál informa ohin (05/01) liuhosi konferénsia imprensa katak, iha loron 8 fulan Janeiru tinan 2021 Ministériu Solidariedade Sosiál no Inkluzaun (MSSI) ho Ministériu Administrasaun Estatál (MAE) sei halo pagamentu apoiu monetáriu ba agregadu familiár iha teritóriu Timor-Leste, partikularmente ba sira ne’ebé tama iha Lista Reklamante. Maibé, nia informa tán, pagamentu ba RAEOA sei suspende tanba oras ne’e RAEOA Lockdown hela. “Nune’e pagamentu ba reklamante iha Oekusi sei hein to’o lockdown remata,” Signi hatutan, iha edifísiu MSSI Dili. Vise Ministra esplika liután, agregadu familiár ne’ebé rejista iha Lista Reklamante ne’e hamutuk 12.597 no kada agregadu familiár sei simu dólar atus rua ($200).

Dili, 7 Abril 2020 – Hafoin Élia Amaral demite hosi nia kargu, Primeiru-Ministru (PM), Taur Matan Ruak liuhosi karta ida, hato’o agradesimentu ba Eis Vise-Ministra Saúde ba Asuntu Kuidadu Saúde Primáriu,  Élia António de Araújo dos Reis Amaral, ba nia serbisu prestadu ba Estadu iha dezempeñu funsaun governativa nian, no dezeja votu susesu iha etapa vida foun profisionál nian. Vise-Ministra Kuidadu Saúde Primáriu ne’ebé hanesan mós Ministra Interina Saúde, hetan ezonerasaun liuhosi Dekretu Prezidente Repúblika n.o 30/2020, loron 3 fulan Marsu, tuir proposta Xefe Governu nian tanba lakon konfiansa ba nia membru Governu refere. Liafuan agradesimentu ne’e, Xefe Ezekutivu diretamente dirije ba Eis Vise-Ministra Kuidadu Saúde Primáriu no ho referénsia 308/GPM/IV/2020.

Manufahi, 03 Marsu 2021 – Xefe suku Rotutu, postu-administrativu Same, munisípiu Manufahi, José dos Santos Juvencio, informa katak populasaun iha suku refere seidauk asesu ba liña eletrisidade no estrada di’ak dezde tempu koloniál to’o ohin loron. “Hosi okupasaun koloniál, mai to’o invazaun to’o independénsia nafatin la asesu ba liña eletrisidade […] Governu ida troka ba Governu seluk to’o VIII Governu mós povu suku Rotutu nafatin la’o iha rezultadu moris nakukun laran. […] Estrada mós hanesan, sei nafatin la’o ho modelu kuda nia dalan,” dehan Xefe suku José ba jornalista Timor News iha tersa (02/3) ne’e via telefone. Nia akresenta, Dezenvolvimentu ne’ebé Governu halo laiha balansu ne’ebé dignu ba povu kbiit-laek sira iha area remota hanesan iha suku Rotutu. Tanba ne’e nia husu atu Governu tenke foti asaun konkretu hodi halo dezenvolvimentu ne’ebé dignu ba suku refere, liuliu haree ba problema eletrisidade no estrada.

Dili, 16 Fevereiru 2022 – Xefe Departamentu Saneamentu Munisípiu Dili, Domingos dos Santos Soriano, hateten katak komunidade sira barak mak baruk-tén ba soe fo’er iha fo’er-fatin ne’ebé Governu prepara tiha ona besik iha sira nia área ka hela fatin.
“Ita-nia komunidade ho nia konsiénsia ne’ebé laiha, distánsia lixeiru ka fatin soe fo’er nian metru 10 de’it mós nia lakohi lori ba ida. Ida ne’e mak problema. Governu ba tau tiha fatin lixu, fatin lixu ne’e atu dook metru 20 ka 30 mós tenke lori ba tau iha nia fatin. Sé dehan Governu la prepara fatin lixu nian ne’e la loos. Governu prepara maibé komunidade sira mak baruk tén ba soe lixu iha nia fatin,” Domingos informa ba Timor News, ohin (16/2) iha nia knaar-fatin Administrasaun Munisípiu Dili.
Nia mós lamenta tanba dala-barak labarik ki’ik sira mak lori fali fo’er ba soe iha fo’er-fatin nune’e sira ba fakar arbiru de’it no la’os iha fo’er-fatin nia laran hodi naklekar ba-mai iha estrada públiku.
Domingos husu ba komunidade liuliu estudante sira atu loke ona konsiénsia hodi kuida ambiente no labele soe fo’er arbiru iha fatin turístiku sira ka iha fatin ne’ebé de’it.

Dili, 03 Fevereiru 2021 – Universidade Nasionál Timor Lorosa’e (UNTL) nia Vise-Reitór ba Asuntu Pós-Graduasaun No Peskiza, Gabriel António de Sá, hakotu-iis ohin (03/3) iha Ospitál Nasionál Guido Valadares (sigla portugés, HNGV), Dili, ho idade 57, hodi husik hela nia kaben ho oan na’in tolu (3). Matebian Gabriel António moris iha munisípiu Baukau iha loron 28 fulan Fevereiru tinan 1964. Nia simu posse ba kargu nu’udar Vise-Reitór Asuntu Pós-Graduasaun No Peskiza iha loron 29 fulan Janeiru liubá, hamutuk ho Reitór foun UNTL no ekipa sira hotu, ne’ebé realiza iha kampus UNTL Hera.

Dili, 25 Fevereiru 2020 - Kompañia Cladotia FU ho MAEKOM anúnsia katak hahú ona hola batar hodi prodús ba hahán balada sira nian. Nune'e, hato’o ba to'os-na'in sira iha Timor-Leste ne'ebé iha batar atu kontaktu ho MAEKOM ne’ebé besik iha ida-idak nia fatin. Batar ne’ebé MAEKOM presiza hodi hola ho kondisaun katak tenke maran no ho nia fulin. Wainhira to'os-na'in sira prepara tonelada-10 ka liu, kompañia bele ba tula rasik.

Korea Súl, 06 Abril 2020 – Pasiente nain 51 iha Korea Súl ne’ebé haruka fila tiha ba uma hosi izolamentu detekta fali iha teste ikus katak pozitivu fali ona ba vírus Corona, hanesan haktuir hosi Korea Súl nia ajénsia notísia Yonhap News Agency. Diretór Sentru Prevensaun no Kontrolu ba Moras Korea Súl hateten katak moras Virus Corona afeta fila fali pasiente sira tanba haruka sira fila sedu deit hosi izolamentu ba sira nia uma. Maibé, péritu sira ba Virus no Epidemiolojia iha Korea Súl rejeita hodi hateten katak pasiente sira pozitivu fali tanba vírus mak ativu fila fali. Nune’e, péritu sira rekomenda atu observa ho didiak pasiente sira antes atu dehan katak pasiente ida negativu ona ba vírus Corona.

Díli, 8 abril 2020 - Primeiru Ministru, Taur Matan Ruak, iha audiénsia ho Prezidente Repúblika, Francisco Guterres Lú Olo iha Palásiu Prezidensiál Nicolau Lobato, Aitarak Laran, ohin, 8 Abril, retira fila fali ninia pedidu demisaun ne’ebé ofisialmente hato’o ona ba Prezidente Repúblika, iha 24 fevereiru 2020. “Iha momentu ida hanesan ne’e, nasaun presiza ita hotu, liuliu ha’u hanesan Primeiru Ministru, tenke fó prestasaun boot ba ita-nia nasaun. Ha’u retira fila fali,” hateten Primeiru Ministru ba jornalista sira hafoin hasoru malu ho Prezidete Repúblika.

Dili, 10 Abril 2020 - Primeiru-Ministru Taur Matan Ruak, sesta-feira ne’e konvoka reuniaun interministerial ba prevensaun surtu Koronavírus ka COVID-19, hodi rona aprezentasaun sira kona-ba progresu serbisu, dezafiu no rekomendasaun hosi Gabinete Sentru Jestaun ba Krize-Sala Situasaun, hafoin Sentru ne’e estabelese nu’udar janela únika ba luta kontra Covid-19. Iha aprezentasaun ne’e kada Unidade sira Sala Situasaun nian aprezenta planu serbisu, senáriu sira tuir mai karik Timor-Leste tama iha kazu pior, no oinsá atu rezolve mekanizmu sira kona-ba impaktu sosiál ekonómiku kauza hosi Estadu Emerjénsia. Hafoin rona tiha aprezentasaun sira hosi ekipa Sala Situasaun nian, Primeiru-Ministru ne’ebé hanesan mós Komandante Operasionál ba Sala Situasaun, alerta atu hola medidas hotu nesesáriu iha aspetu hotu-hotu, hanesan kapasidade lideransa, rekursu umanu no lojístika hodi preara an di’ak liu ba senáriu aat nian ne’ebé sei mai, liuliu prepara sidadaun sira nia psikolojikamente atu prontu simu konsekuénsia hanesan país balun akontese ona. Iha reuniaun ne’e, Dr. Sérgio Lobo, Kordenadór Forsa Tarefa, Sala Situasaun nian, relata ba ekipa interministerial katak, deteta tan ona timoroan ida pozitivu Covid-19, nu'udar estudante ne’ebé foin fila hosi Indonézia via terrestre, Mota-ain, iha loron 1 fulan Abril 2020, no daudaun ne’e sujere ona ba sala izolamentu nian, enkuantu suspeitu pozitivu ida uluk, rekopera no alta ona, hafoin teste amostra ran dala rua iha Laboratóriu Dili, hatudu rezultadu negativu no ba reforsa iha laboratóriu Darwin kontinua hatudu negativu. Ho nune’e kazu Pozitivu Covid-19 Timor-Leste nian iha ona kazu rua, ida mak rekupera ona.

Dili, 13 Abril 2020 – Ministériu Saúde, liuhosi porta vóz Covid-19, Odete Viegas, relata kazu foun virus Corona iha Timor-Leste katak iha kazu konfirmadu pozitivu foun na’in-3, nune’e kazu konfirmadu na’in-4 no ida mak rekupera ona. “Kazu konfirmadu na’in-4, hosi na’in-4 ne’e pozitivu foun tolu. Loron hirak liubá iha kazu ida, horiseik aumenta tan kazu rua, purtantu kazu foun hamutuk tolu, no kazu ida mak rekuperadu. Tanba ne’e ita bolu katak kazu konfirmadu ne’e ema na’in-4”, informa Odete.

Dili, 24 Abril 2020 – Relasiona ho asaun Estudante hasoru Jornalista balu iha fronteira Mota-Ain, Prezidente Konsellu Imprensa (sigla portugés, CI), Virgílio da Silva Guterres, iha salaun servisu Prezidente CI, Kintal-Boot, hateten katak CI kondena utilizasaun asaun violénsia hasoru se de’it  hodi satan profisionál jornalista. CI pronunsia pozisaun katak violénsia la’os meiu ida aseitável iha sosiedade atu rezolve problema, hato’o dezentendimentu liuhosi komunikasaun la’os violénsia.

Díli, 16 Fevereiru 2022 – Xefe Departamentu Saneamentu Munisípiu Dili, Domingos dos Santos Soriano, husu ba líder sira ne’ebé atu wainhira tempu to'o hodi halo kampaña ba eleisaun labele husik fo’er namkari iha ambiente kampaña nian.
“Loloos ne’e wainhira atu halo kampaña iha fatin ruma sira presiza aviza kedas katak ita atu hán buat ruma ita ba tau lixu hamutuk iha fatin ida de’it ka iha lixeiru, ka festa ka kampaña hotu tiha ita nu’udar militante hotu-hotu tenke halo limpeza […] hosi Autoridade Munisípiu Dili husu ba partidu sira atu halo kampaña hotu tenke halo kedas limpeza,” Domingos dos Santos Soriano informa ba Timor News, ohin (16/2) iha nia knaar fatin Administrasaun Munisípiu Dili.
Domingos mós hateten katak, nia sei la fiar kedas líder partidu ne’ebé lori nia militante sira ba hafo’er ambiente iha kampaña.
“Sé karik líder polítiku sira mak fulan oin sira halo kampaña maibé sira hatudu katak ita halo kampaña ikus mai ita soe lixu namkari tiha ne’e ba ha’u ne’e ha’u la fiar tiha ona sira,” Domingos dehan.

Dili, 14 Abril 2020 - Provedoria Direitu Umanu no Justisa (sigla portugés, PDHJ), iha 12 Abril kalan, simu informasaun hosi okupante sira iha fatin konfinamentu obrigatóriu Otél Katuas katak, kompañia ne’ebé Governu kontrata fornese ‘hahán siin’ ba sidadaun na’in 36 ne’ebé tuir hela konfinamentu obrigatóriu iha fatin refere. Iha tempu hanesan, PDHJ informa kedas ba Diretora Nasionál Kontrolu Moras, Ministériu Saúde, hodi fó solusaun ba problema ne’e, no nia dehan katak Ministériu Saúde foti ona medida nesesária hodi rezolve problema ne’e liuhosi kontakta kompañia fornesedór hahán hodi hadi’a defisiénsia hahán. Iha 13 Abril kalan, okupante sira iha fatin konfinamentu obrigatóriu Otél Katuas mós informa dala ida tan ba fiskalizadór PDHJ sira katak hahán ne’ebé sira simu iha kalan ida ne’ebá la di’ak ona, nune’e obriga pesoál saúde sira ne’ebé destaka iha fatin refere hodi foti kedas solusaun.

Dili, 15 Abril 2020 – Problema pandemia virus Corona iha nasaun balu ne’ebé lidera hosi feto, konsege resolve ho di’ak no la hamosu vítima barak hanesan iha Korea Súl, Amérika, Xina, Itália no seluk tan. Iha Taiwan, medida intervensaun dahuluk susesu ona kontrola pandemia virus Corona, nune’e ohin loron Taiwan eksporta tiha ona máskara hodi tulun Uniaun Europeia no seluk tan. Taiwan nasaun ida ne’ebé ho populasaun besik millaun 24, maibé wainhira Prezidente Taiwan, Tsai Ing-wen rona kona-ba virus foun ne’ebé infekta komunidade iha Wuhan, iha Dezembru liubá, nia apela kedas atu verifika pasajeiru sira ne’ebé ho aviaun mai hosi Wuhan. Alemaña ne’ebé lidera hosi ho sidadaun millaun 83, iha kazu infeksaun 132.000, maibé vítima mate ki’ik liu kompara ho nasaun afeitadu seluk iha Europa. Chanceler Alemaun, Angela Merkel, doutoradu iha Kímika Kuántika, iha kapasidade ne’ebé di’ak tebes hodi solusiona pandemia refere. Iha Nova Zelándia, Primeira-Ministra Jacinda Ardern foti asaun dahuluk hodi taka fatin turizmu sira no implementa kedas lockdown iha teritóriu hotu, nune’e, vítima mate iha Nova Zelándia to’o oras ne’e hamutuk 4 de’it. Nasaun tolu ne’e simu ona Elojiu hodi rekoñese sira nia esforsu impresionante kombate pandemia Covid-19. Iha mós nasaun seluk tan ne’ebé lidera hosi feto, hanesan Finlándia no Islándia. Primeira-Ministra Finlándia, Sanna Marin, ho idade 34, líder joven liu iha mundu, maibé nia iha kapasidade hodi solusiona pandemia refere iha Finlándia ne’ebé ho populasaun millaun 5.5, hodi rezulta vítima mate to’o ohin loron hamutuk 59, ki’ik liu kompara ho nasaun seluk iha Europa. Primeira-Ministra Islándia, Katrín Jakobsdóttir, lidera nasaun refere, iha situasaun pandemia Covid-19, konsege halo intervensaun dahuluk ho di’ak, agresivamente detekta kontaktu sira no lori suspeitu sira ba hotu kuarentena, nune’e bele prevene Virus ne’e.

Dili, 22 Dezembru 2020 – Sekretaria Estadu Kooperativa (SEKOOP) realiza formasaun durante loron rua ne’ebé hahú iha 22 to’o 23 Dezembru 2020, kona-ba área Inspesaun, Kontrolu Internu no Auditória Interna ba funsionáriu sira SEKOOP nian hodi eleve sira-nia kapasidade no koñesimentu. “Sekretaria Estadu Kooperativa hanesan instituisaun ida foun, foin hamriik tinan rua nia ezisténsia, signifika katak presiza formasaun atu nune’e bele eleva kapasidade operadór ka servidór sira nian iha SEKOOP rasik,” dehan líder máximu SEKOOP Elizário Ferreira iha nia intervensaun, wainhira halo abertura ba formasaun ne’e, ohin (22/12) iha salaun Lúz Clarita, Dili. Nia mós husu ba funsionáriu sira atu aproveita ho didi’ak formasaun durante loron rua ne’e hodi bele aplika iha servisu fatin. Formasaun ne'e partisipa hosi funsionáriu SEKOOP nian hamutuk ema na’in tolunulu-resin-hitu (37) ne’ebé mai hosi nasionál, munisípiu 12 inklui RAEOA.

Loron 16 Abril 2020 – Tuir estudu oioin ne’ebé halo ona to’o agora, revela katak iha fator xave lima (5) ne’ebé hetan hosi maioria vítima sira ba Covid-19 ne’ebé mate ona. Fatór hirak ne’e mak fatór Idade, Jéneru, Kondisaun Moras Ne’ebé Iha Antes Ona, Obesidade (Bokur Demais) no Sistema Imunitáriu Frájil. Idade - Estudu hatudu ona katak individu ne’ebé ho idade 70 ba leten provável liu mate ba Covid-19 wainhira infetadu. Jéneru – Haree hosi jéneru, peskiza hatudu katak vítima ba Covid-19 ne’ebé mate barak liu mak Mane, seidauk iha razaun loloos tanba sá mane mak mate barak liu feto. Hanesan ezemplu konkretu, iha Itália mane ne’ebé infetadu hamutuk 53% no mate koresponde 68% no iha Grésia mane koresponde 72% mak mate ona ba Covid-19. Kondisaun Moras Ne’ebé Iha Antes Ona – Ema ne’ebé iha moras króniku ba pulmaun, asma, problema kardíaku, ipertensaun no diabetes provável liu mate ba Covid-19. Obesidade (Bokur Demais) – Ema ne’ebé sofre obesidade ka bokur demais iha risku bo’ot mate ba Covid-19. Dadus hosi Organizasaun Mundiál ba Saúde (OMS) revela katak dois-terços (2/3) hosi pasiente ne’ebé grave Covid-19 mak sira ne’ebé obesus.  Imunitáriu Frájil – Ema ho Imunitáriu Frájil aumenta risku hodi mate ba Covid-19.

Sexta-feira, 10 Maiu 2019 – Vitor Brito simu posse nu’udar Prezidente Instituto Nasional Formasaun Dosentes profesionais Edukasaun (INFODEPE) ho vise nain tolu Ana Jesuina nu’udar vise prezidente asuntu peskija dezenvolvimentu no monitorizasaun, Domingos Martins vise ba assuntu formasaun no akademia, Arlindo Pinto nu’udar asuntu formasaun kontinua. Prezidente Komisaun Funsaun Públika, Faustino Cardoso Gomes nebe partisipa iha serimónia ne’e hateten iha nia diskursu katak  lori komisaun nia naran hatoo parabéns ba Ministériu Edukasaun, tamba konsege harii estrutura no rekursu umanos INFORDEPE ne’ebé iha figura importante atu lidera instituisaun estratejiku INFORDEPE hodi kumpri misaun no vizaun tuir polítika Estadu no Governo hodi garante kualidade edukasaun iha Timor Leste. KFP iha komitmentu fo apoiu ba emposadu sira atu hala’o knar ho resposnabilidade iha área formasaun akademiku, peskija no monitorizasaun, no formasaun kontinuasaun, liga ho kontestu Timor Leste atu hasa’e kualidade professores no dosente hodi garante kualidade edukasaun ho sustentabilidade. No husu mós ba parte hotu hamutuk dezenvolve INFORDEPE atu servisu professional, kualidade hodi hatan ba ezijensia públiku iha área edukasaun.

Dili, 04 Novembru 2002 - Governu konstitusionál daualu halo aprezentasaun reajustamentu planu estratéjiku dezenvolvimentu (PED) tinan 2011-2030 no no rezultadu avaliasaun ba ninia implementasaun ne’ebé halo tiha ona, ba partidu polítiku sira ne’ebé hamahon-an iha plataforma entedimentu – FRETILIN, PLP, no Khunto – iha Salaun Nobre, Ministériu Negósiu Estranjeiru no kooperasaun, iha Praia dos Coqueiros.
Objetivu reajustamentu PED ne’e tanba ninia implementasaun liu tiha ona tinan sanulu no avaliasaun hatudu katak PED falta rigor iha ninia implementasaun. Ida ne’e tanba implementasaun hosi metas ne’ebé define ba faze I (2011-2015) no faze II (2015-2020) PED nian atinje deit 26%.
Tuir avaliasaun ne’ebé halo tiha ona, metas hirak ne’e la atinje tanba alokasaun orsamentu limitadu ka la konsistente, rekursu umanu menus, metas balun ambisiozu no kuaze metade hosi metas jerál liu no la iha sasukat, no PED la instrumentaliza ba planu operasionál, monitorizasaun no avaliasaun tanba la iha ierarkia kauza efeitu. 
Prosesu reajustamentu PED lidera hosi Primeiru-Ministru, Taur Matan Ruak, no  planu ne’ebé reajusta tiha ona ne’e sei sai matadalan ba dezenvolvimentu nasionál. Ho nune’e, ekipa téknika halo konsultasaun públika iha nivel oioin, hanesan ho titular no membru órgaun soberania, eis-titular, líder nasionál, akadémiku, konfisaun relijiozu, organizasaun sosiedade sivíl, setór privadu no seluseluk tán, inklui mós grupu komunitáriu hosi munisípiu 13, inklui mós RAEOA.
Ho opiniaun konsensual, iha prosesu konsultasaun públika ampla ba prosesu reajustamentu medida estratéjika sira, líder nasionál no reprezentante povu sira hato’o rekomendasaun sira tuir mai:
(1) Garante estabilidade no kontinuidade implementasaun PED ne’ebé reajusta ona ba futuru, tanba durante ne’e dezafiu boot ida mak deskontinuidade ba prosesu dezenvolvimentu. Presiza lei ida hodi vinkula no garante ninia implementasaun.  (2) Tamba tinan rua-nulu hafoin independénsia, ita la konsege hadi’a sistema edukasaun no saúde, dezenvolvimentu agrikultura no infraestrutura báziku sira, hanesan bee no saneamentu, estrada no ponte sira. Ho nune’e reajustamentu PED ne’e tenke mai hatán ba diretu fundamental ba moris nian, hanesan saúde, edukasaun, asesu ekonómika atu moris ho dignu.

Manufahi, 24 Fevereiru 2022 – Komisáriu Komisaun Nasionál ba Eleisaun (sigla portugés CNE), Alcino Baris, hamutuk ho autoridade, lia-na’in no ekipa susesu kandidatu Prezidente Prepúblika sira, iha kinta (24/2) ne’e, hala’o serimónia ritual iha párke Don Boaventura Luak, Manufahi, ho objetivu hosi husu natureza nia tulun ba sidadaun sira atu kontribui ba páz no estabilidade no fó susesu ba prosesu tomak eleisaun prezidensiál  2022 iha Timor-Leste.
Iha serimónia ne’e, katuas lia-na’in sira hamulak ho lian mambae hodi husu matak-malirin ba Maromak, natureza no uma-lisan sira iha Manufahi atu tulun povu no líder sira hodi fó liman ba malu durante period kampaña ba eleisaun prezidensiál.
Iha fatin hanesan, Prezidente Konsellu Munisipál Manufahi ba Kombatente Libertasaun Nasionál, Tobias Amaral Magno ‘Maksakur’, husu ba apoiante no ekipa susesu sira atu hametin páz no estabilidade nune’e bele garante eleisaun prezidensiál la’o iha ambiente hakmatek.

Dili, 18 Fevereiru 2022 – Sekretáriu Jerál partidu FRETILIN, Mari Bin Amude Alkatiri, dezafia eiz prezidente repúblika na’in rua Kay Rala Xanana Gusmão no José Ramos-Horta, katak molok tama ba 20 Maiu 2022 nia hakarak sira na’in tolu túr hamutuk hodi sura rezultadu hosi ukun.
Nia hato’o asuntu ne’e ohin (18/02) wainhira halo diskursu iha konferénsia nasionál dahuluk juventude FRETILIN nian ne’ebé hala’o iha CCD, Dili, no nia akresenta katak la'os Xanana no Horta de'it, inklui atuál primeiru-ministru Taur Matan Ruak, Prezidente Repúblika Francisco Guterres Lú Olo, no eiz xefe estadu maiór jeneral F-FDTL, Lere Anan Timur.
“Molok atu tama ba 20 Maiu 2022 ami na’in hira oan ne’e tenke iha korajen atu túr hamutuk. Xanana, Ramos-Horta, Mari Alkatiri, pois tuir mai mak Taur Matan Ruak, Lere, Lú Olo, tenke túr hamutuk hateke ba malu matan ba matan no haree ba númeru, sé mak gasta osan laiha rezultadu, sé mak gasta osan iha rezultadu, sé mak halo saida ho osan ne’ebé nia gasta, ne’e ha’u-nia dezafiu. […] primeiru ami hosi 74-75 depois 81-87 tenke túr hamutuk,” Alkatiri dehan.
Alkatiri mós dehan katak nia sei haruka kedas karta ida ba Xanana Gusmão wainhira Xanana Gusmão fila hosi rai-li’ur.
“Xanana to’o ohin, aban ka bainrua nia simu ha’u-nia karta. Konvida nia ho ami na’in hira ne’e atu túr hamutuk, túr hamutuk atu halo balansu ba governasaun tinan 20,” Alkatiri dehan.

Dili, 18 Fevereiru 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), ohin (18/2), haruka tán joven timoroan na’in-53 ba servisu iha Korea Súl.
Diretór DNEE, Filomeno Soares, iha areoportu Komoro, Dili, hateten katak, traballadór timoroan ne’ebé preparadu atu aranka ohin ne’e tuir loloos iha na’in-58, maibé na’in-5 la konsege aranka tanba deteta pozitivu Covid-19.
Filomeno Soares husu ba traballadór na’in-5 ne’ebé infetadu Covid-19 ne’e atu labele hanoin barak, maibé nafatin kuida saúde nune’e rekopera hosi Covid-19 hein fila-fali atu aranka ba servisu. Nia mós apela ba sira ne’ebé aranka ohin ne’e atu hatudu komportamentu di’ak iha Korea Súl, nune’e empregadór sira bele emprega tán joven timoroan barak.
Timoroan na’in-53 ne’e aranka ho aviaun Citilink iha oras 13:30  no iha loron 19 Fevereiru mak sei tú iha aeroportu Incheon, Korea Súl tanba sei halo tranzit iha Malázia no Singapura.

Dili, 18 Fevereiru 2022 – Veteranu Austrália fó apoiu orsamentu dólar amerikanu rihun atus ida ($100.000.00) liuhosi veteranu Timor-Leste hodi tulun família kbiit-laek no vítima dezastre naturál sira iha Timor-Leste.
“Apoiu ne’e mai hosi veteranu Austrália,” Prezidente Konsellu Kombatente Libertasaun Nasionál, Riak Leman, informa wainhira hamutuk ho veteranu Austrália fahe nesesidade bázika ba famíli kbiit-laek, ohin (18/2) iha suku Holarua, Same, Manufahi.
Iha fatin hanesan, Koordenadór veteranu Austrália, Michael Stone hateten, apoiu ne’e atu hodi relembra tinan 80 povu Timor-Leste tulun forsa Austrália sira hodi funu hasoru Japaun ne’ebé sei komemora iha sábadu (19/2) ne’e.
Xefe suku Holarua, João Corte-Real hato’o agradesimentu ba povu Austrália ne’ebé hatudu solidariedade hodi tulun povu kbiit-laek iha suku Holarua.

Dili, 18 Fevereiru 2022 – Eiz líder rezisténsia, Kay Rala Xanana Gusmão, fila hikas ona hosi rai-li’ur mai Timor-Leste hafoin nia ba hala’o tiha servisu balu nasaun ninian iha Dubai no Portugál.
Tanba ne’e, aban ka bainrua Xanana Gusmão sei simu karta hosi sekretáriu jerál partidu FRETILIN, Mari Alkatiri, kona-ba atu túr hamutuk hodi halo balansu ba governasaun tinan 20 nia laran, tuir deklarasaun ne’ebé Alkatiri temi ohin (18/2) iha konferénsia nasionál juventude FRETILIN ne’ebé hala’o iha CCD, Dili.
“Xanana to’o ohin, aban ka bainrua nia simu ha’u-nia karta. Konvida nia ho ami na’in hira ne’e atu túr hamutuk, túr hamutuk atu halo balansu ba governasaun tinan 20,” Alkatiri dehan ohin iha CCD, Dili.
Iha aeroportu, kandidatu prezidente repúblika José Ramos-Horta hamutuk ho autoridade balu simu direita Xanana hafoin tún hosi aviaun AirAsia no kumpri protokolu prevensaun Covid-19 nian.

Dili, 8 Novebru 2022 - Primeiru-ministru Taur Matan Ruak iha plenáriu debate jeneralidade OJE 2023 iha Parlamentu Nasionál, fó komentáriu kona-ba polítika, sustentabilidade, no produtividade ne’ebé mak Timor News deskreve hanesan iha tuirmai ne’e.
Asuntu polítiku  - prosesu hotu-hotu, polítiku ka sosiál, ita ema mak lídera, no tanba ne'e, iha problema rua ne’ebé baibain ita enfrenta. Primeiru mak soke personalidade - sé ita la kontrola ita-nia-an entaun sei kria problema. Atu evita ida-ne’e, primeiru prinsípiu ne’ebé ita tenke observa mak respeitu, no respeitu ne’e importante. Segundu, kuandu ita iha respeitu, diálogu iha - kuandu iha diálogu, armonia iha - kuandu iha armonia, kooperasaun iha - no kuandu iha kooperasaun, prosperiedade iha. Segundu maka soke ideia - iha nasaun demokrátiku ida-ne’e normal. Maibé, nia iha buat rua ne’ebé ita tenke tau-matan. Ida, ita tenke hatene katak buat loos ne’e la’os ita-nian, la pertense ema ida, no kuandu ita rekoñese ida-ne’e, ita sei aseita ema seluk-nia opiniaun. Rua, lialoos hotu-hotu ne’ebé ita buka iha de’it funsaun ba ita-nia povu no ita-nia nasaun, mas kuandu ita laiha dalan ba halo entendimentu, entaun sei hamosu soke personalidade. 
Asuntu sustentabilidade - sustentabilidade eziste wainhira buat ne’ebé ita gasta menus hosi buat ne’ebé ita produz. Iha ita-nia nasaun akontese kontráriu, agora eziste sustentabilidade? La eziste. Saída mak ita halo? Ita halo ezersísiu para iha-ne’e ba oin ita asegura iha posibilidade nia-laran sustentabilidade ekstensaun vida ita-nia fundu nian. 
Asuntu produtividade - ita seidauk halo investimentu produtividade barak. Sé ita-boot sira hare’e iha setór ekonómiku mínimu, dadaun ne’e mak hasa’e setór sosiál. Setór ida ne’ebé absorve rekursu boot liu maka institusionál. Agora, ita prontu para halo alterasaun? Iha funsionamentu organizasaun ida gastu operasionál tenke kiik liu gastu investimentu, ita-nia kazu gastu ida-ne’e boot. Ita-nia orsamentu ida ne’ebé ita investe oituan liu kompara ho ida ne’ebé ita gasta. Tanba ne’e, iha Kongressu FRETILIN nian ha’u hateten, partidu boot rua - FRETILIN ho CNRT - iha responsabilidade boot ba buat ne’ebé sira rasik harii, sira tenke asume sé lakoi hakoi ita-nia nasaun. Tanba ne’e ita tenke halo reforma iha administarasaun estadu no administrasaun públika, ita brani halo ida-ne’e? Ita bele halo ida-ne'e sé partidu sira halo polítika la’os para atu hetan eleisoins ba tinan lima mas atu evita nasaun hakoi-an.

Manatutu, 25 Fevereiru 2022 – Governu liuhosi Vise Ministru Administrasaun Estatál, Lino de Jesus Torrezão, halo inaugurasaun ba konstrusaun Uma Kbiit Laek (UKL) tolu iha suku Sau postu-administrativu Manatutu-Vila, no UKL tolu iha suku Leohaat postu-administrativu Soibada.
Hafoin remata serimónia inaugurasaun iha Manatutu-vila no Soibada, iha loron tuir mai Vise Ministru kontinua unaugura hikas UKL tolu iha suku Umaboku postu-administrativu Natarbora.
Iha intervensaun, Vise Ministru hateten katak UKL ne’e hanesan programa ida ne’ebé hola parte ba dezenvolvimentu ho objetivu hodi dignifika família kbiit-laek sira-nia kondisaun hela-fatin.

Dili, 17 Fevereiru 2022 – Ministériu Saúde (MS) halo koperasaun ho Sekretaria Estadu Komunikasaun Sosiál (SEKOMS), hodi halo prevensaun ba moras denge liuhosi publikasaun iha mídia sira ho informasaun ne’ebé edukativu no informativu hodi ajuda komunidade sira oinsá prevene-an hosi surtu dengue.
“Ohin MS koopera ho SEKOMS hodi fahe informasaun kona-ba medida prevensaun moras denge, atu nune’e mídia sira fahe informasaun ne’ebé loos ba ita-nia komunidade”, Reprezentante MS, Diretór Nasionál Saúde Públika, Frederico Bosco Alves dos Santos, informa ba jornalista sira, ohin (17/02), iha sala enkontru Gabinete SEKOMS nian.
Iha fatin hanesan, reprezentante SEKOMS, Diretór Nasionál Dezenvolvimentu Mídia Lokál, José da Costa, hateten katak kooperasaun liña ministeriál ne’e atu halo prevensaun ba ameasa saúde públiku liuhosi informasaun ne’ebé publika iha mídia.
“SEKOMS ita sei organiza kanál meiu komunikasaun sira ne’ebé iha, tantu nasionál to’o munisípiu no rádiu komunidade sira hodi halo prevensaun ba surtu denge,” José da Costa dehan.

Dili, 27 Janeiru 2021 – Diretór Klínika Bairu-Pité Inácio dos Santos hateten katak atu kombate moras denge iha Timor-Leste la’os responsabilidade Governu nian mesak maibé populasaun mós tenke hatene katak ‘Saúde iha ita-nia liman rasik’.
“Primeiru ita hotu dehan ‘saúde iha ita-nia liman rasik’. Entaun primeiru mak ita rasik tenke halo (kombate), ita labele hein katak Ministériu Saúde ka Governu mak tenke responsabiliza hodi rega susuk, ne’e sei la resolve problema denge. Populasaun sira tenke halo kontribuisaun ba ita-boot sira-nia saúde rasik,” Inácio informa Timor News, ohin (27/01), iha nia knaar-fatin, Bairu-Pité, Dili.
Nia akresenta katak populasaun ninia kontribuisaun ne’e liuhosi evita husik bee fo’er nalihun iha fatin ne’ebé de’it liuliu iha uma, asegura katak oan sira tenke uza repelente (ai-moruk kontra susuk) iha isin-lolon no toba iha mukiteiru laran.
“Bee fo’er sira nalihun iha vazu laran ka iha saida de’it tenke fakar hotu atu susuk labele moris iha ne’ebá, no oan sira liuliu iha loron evita oan sira tenke kose ai-moruk iha isin-lolon hanesan autan ka seluk, oan sira tenke toba iha muskiteiru laran,” Inácio dehan.

Dili, 26 Janeiru 2022 – Doutora Milena do Rego, nu’udar mós Médiku Jerál iha Sentru Saúde Komoro, apela ba komunidade liuliu ba família sira atu labele husik hela labarik ne’ebé hetan sintoma moras denge nian kleur iha uma maibé tenke lori lalais ba sentru saúde ne’ebé besik atu bele hetan tratamentu no salvasaun.
Doutora Milena hato’o apelu ne’e ba komunidade wainhira hetan entrevista hosi Timor News, ohin (26/01), iha nia knaar-fatin Sentru Saúde Komoro, Dili, liga ho surtu denge ne’ebé iha fulan Janeiru 2022 ne’e kazu aumenta maka’as.
“Ha’u husu ba komunidade sira, ida ne’ebé mak nia oan ka família uma-laran ruma ne’ebé mak isin manas ka isin-lolon ne’e mosu mean-mean ruma, raan ruma sai hosi tilun, sentina raan ka inus raan, tenke lori lalais mai iha fasilidade saúde ne’ebé besik atu bele halo atendimentu sedu. Labele husik hela iha uma to’o loron lima ka neen tiha mak lori mai fali entaun labarik sira dalaruma bulelu ona, tanba ne’e mak dala-barak balu ita ajuda mós labele ona,” Doutora Milena apela.
Nia mós husu ba komunidade sira atu ida-idak kontinua halo limpeza ba fo’er sira iha uma-hun, evita bee fo’e ne’ebé nalihun, oan sira loro-loron tenke uza repelente (ai-moruk kontra susuk), no toba iha moskiteiru laran.

Dili, 18 Fevereiru 2022 – Organizasaun Mundiál Ba Saúde (OMS) Timor-leste, iha sexta (18/2) ne’e liuhosi nia divulgasaun ofisiál, fó-sai medida hirak atu hodi kombate moras denge mak hanesan, presiza toba iha moskiteiru laran, uza repelente insetu nian (baygon/autan), uza rede susuk nian ba janela no odamatan, hatais ka taka kulit ho kalsa naruk no faru liman naruk, no labele husik hela bee nalihun iha vazu ka fatin ruma ne’ebé fó posibilidade ba susuk hodi tau tolun.
“Ema barak ne’ebé hetan moras denge bele hetan kuidadu iha uma ho deskansa no idratasaun ne’ebé adekuadu. Maibé ba kedas ospitál sé ita hela iha área ne’ebé ho númeru dengue aas, no hafoin liu loron hira hetan isin-manas,” OMS esplika iha nia divulgasaun ofisiál.
OMS fó-sai mós katak sinál ne’ebé hatudu gravidade moras denge nian mak hanesan, temperatura isin tún derepente menus hosi 30 grau selsius, akompaña mós ho kabun moras ho intensidade maka’as, muta beibeik, jinjiva raan, isin kole, sente hanesan menus deskansa, muta raan no oin bulelu. Nune’e presiza hakbesik-an lalais ba sentru saúde sira hodi bele hetan tratamentu adekuadu.

Dili, 21 Juñu 2021 – Ministra Saúde Odete Freitas Belo hateten katak Minitériu Saúde planeia hela atu sosa vasina kontra Covid-19 ba ema ho idade menus hosi 18.
“Agora ita atu haree oinsá atu kobre ita-nia alvu sira seluk hanesan idade menus hosi 18 ne’e ita atu fó vasina saida?,” dehan Ministra Odete ohin (21/6) iha Kaikoli, Dili.
Odete Freitas akresenta, parte Ministériu mós konvida komisaun independente ida National Immunization Technical Advisory Group (NITAG) nian hodi tulun analiza vasina ida ne’ebé mak apropriadu no prontu atu bele sosa hodi aplika ba sidadaun sira ho idade menus hosi 18.

Dili, 18 Fevereiru 2022 – Administradór postu-administrativu Vera-Krúz, Manuel Gusmão, husu ba komunidade sira iha Vera-Krúz atu labele husik animal la’o livre inklui asu, tanba animál ne’ebé la’o livre dala-barak kauza asidente iha estrada públiku sira.
“Ita fó avizu ona ba (komunidade) sira katak sira labele husik animál arbiru tanba tuir dekretu-lei númeru 33/2008 ne’e iha ne’ebá hateten klaru katak animál saida de’it ita labele husik, maibé kuandu ita hakarak hakiak animál ita tenke kria ninia kondisaun, signifika katak ita tenke halo luhan, asu karik ita tenke kesi para labele halo movimentu iha bairu no suku sira, tanba animál kuandu ita husik livre sei afeta mós ba dezastre sira,” Manuel Gusmão informa ba Timor News, ohin (18/2) iha nia knaar-fatin Mascarinhas, Vera-Krúz, Dili.
Manuel Gusmão apela mós ba autoridade lokál sira iha Vera-Krúz atu halo avizu ba komunidade sira hodi labele husik animál livre.
Iha parte seluk, Administradór ne’e husu ba komunidade sira katak wainhira atu taka dalan hodi halo lia ruma tenke koordena uluk ho parte polísia no autoridade lokál, nune’e bele iha akordu kompreensivu ida.

Dili, 22 Fevereiru 2022 – Diresaun Nasionál Metereolojia no Jeofízika (sigla portugés, DNMG) Timor-Leste fó-sai previzaun tempu ba loron 22 Fevereiru 2022 hodi bolu atensaun ba populasaun katak iha posibilidade atu akontese udan iha dadeer to’o meiudia no lokalmente bele forte liu liuliu iha parte foho sira inklui mós Dili.
“Agora daudauk kalohan taka iha kuaze teritóriu, posibilidade sei kauza udan ho intensidade fraku-moderadu no lokalmente bele forte liu prinsipalmente iha parte foho sira inklui mós Dili, akompaña ho anin ho velosidade normal,” DNMG fó-sai ohin (22/2) liuhosi ninia divulgasaun ofisiál.
Previzaun ne’ebé hanesan mós ba loron ohin parte loro-kraik to’o kalan nian ne’ebé tuir DNMG esplika katak, atmosfera sei kontinua instavel ka kalohan kontinua taka no iha poténsia atu udan ho intensidade fraku-moderadu iha teritóriu Timor-Leste no iha posibilidade atu forte liu.
Parte DNMG hateten katak kondisaun klimátika ida ne’e iha poténsia atu kontinua akontese iha períodu entre 22 to’o 27 Fevereiru 2022.

Dili, 21 Fevereiru 2022 – Governu liuhosi Sekretaria Estadu ba Protesaun Sivíl no autoridade munisípiu Dili, ohin (21/2) kalan tuku 20:00, halo evakuasaun ba família afetadu hosi inundasaun hamutuk 50 resin hodi ba konsentra iha salaun Dom Bosco, Komoro.
Inundasaun ne’e akontese tanba udan boot liuliu iha parte foho sira inklui mós iha Dili no rezulta mós mota tún ho korente maka’as, nune’e obriga família balu ne’ebé hela besik mota ninin atu evakua.
Iha kalan ne’e ekipa saúde sira mós ba fó kedas tratamentu ba família sira ne’ebé konsentra iha salaun Dom Bosco. Vítima hirak ne’e simu mós apoiu sasán báziku balu hosi Governu no ho parseria sira.
Akontesimentu klimátika ne’e estraga mós uma balu iha mota ninin ne'ebé to'o oras ne'e seidauk identifika loloos númeru total hira, inklui infraestrutura públika seluk hanesan estrada.

Dili, 23 Fevereiru 2022 – Governu liuhosi Diresaun Nasionál Meteorolojia no Jeofízika (DNMG sigla portugés) Timor-Leste, alerta ba populasaun iha Timor-Leste katak ho kondisaun klimátika udan oras ne’e iha posibilidade atu hamosu tán kalamidade hanesan iha 04 Abril 2021 liubá.
“Possibilidade bele akontese tán hanesan eventu iha loron 04/04/2021. Ho nune’e husu nafatin komunidade sira atu nafatin tau atensaun ba dezastre sira ne’ebé ita hotu la espera, tanba atmosfera INSTÁVEL kuaze iha teritóriu Timor laran ne’ebé iha potensial atu akontese udan ho intensidade FRAKU-MODERADU no lokalmente bele FORTE LIU iha kualker momentu, akompaña anin ho velocidade NATON-FORTE iha kosta norte hosi Lautem, Baukau, Manatutu no Atauru […]. Iha posibilidade atu hamosu udan extremu,” DNMG alerta, ohin (24/2), liuhosi nia divulgasaun ofisiál.
DNMG akresenta, kondisaun tempu iha parte loro-kraik to’o kalan, previzaun tempu hatudu katak atmosfera sei kontinua instável ka kalohan kontinua taka no potensia atu udan ho intensidade husi fraku to’o moderadu iha teritóriu Timor laran, lokalmente bele forte liu prinsipalmente iha parte foho sira inklui mós Dili.

Dili, 23 Fevereiru 2022 – Ministériu Ensinu Superiór, Siénsia no Kultura informa ba estudante universitáriu sira katak wainhira la konsege atu vota ba eleisaun prezidensiál iha 18 Marsu 2022 iha munisípiu tanba hetan impedimentu ruma, bele vota de’it iha sentru votasaun paralelu tolu (3) ne’ebé Governu prepara ona iha Dili.
“Estudante sira hosi Ensinu Superiór sira ne’ebé mak atu tuir eleisaun, sei iha sentru votasaun paralelu tolu (3), ne’ebé lokaliza iha Dili hodi fasilita sira ne’ebé mak la konsege ba tuir votasaun iha munisípiu sira,” MESSK informa, ohin (23/2), liuhosi nia divulgasaun ofisiál.
Sentru votasaun paralelu ne’e nu’udar fatin ba votasaun nian ne’ebé estabelese iha Dili hodi fasilita eleitór sira ne’ebé la konsege atu ba vota iha sira-nia munisípiu tuir inskrisaun resenseamentu eleitorál tanba hetan impedimentu, nune’e bele vota de’it iha sentru votasaun paralelu iha Dili.
Sentru votasaun paralelu tolu (3) ne’ebé mak estabelese iha Dili ne’e mak hanesan, ida hodi akumula eleitór sira hosi Lautén, Baukau no Vikeke, ida fali hodi akumula eleitór sira hosi Manatutu, Likisá, Aileu, Ermera no Ataúru, no ida seluk hodi akumula eleitór sira hosi Ainaru, Bobonaru, Kovalima, Manufahi no RAEOA.
Sentru votasaun paralelu sei hola parte ba númeru sentru votasaun munisípiu Dili nian. Rejistrasaun atu vota iha sentru votasaun paralelu sei hahú hosi 18 Fevereiru to’o 03 Marsu 2022.

Dili, 22 Fevereiru 2022 - Governu Timorl-Leste liuhosi Ministériu Finansa relata, ohin (22/2), katak konstrusaun Portu Baia Tibar to’o iha loron 31 Dezembru 2021 atinje ona 72%. Governu liuhosi Escrow Account Fundu Viabilidade ne’ebé jere hosi Ministériu Finansa, hahú hosi Agostu 2019 to’o Dezembru 2021, dezembolsa ona pagamentu Viability Gap Fund (VGF) ho montante millaun $84,1 ba kompañia Timor Port S.A, ne’ebé mak hanesan konsesionáriu projetu Parseria Públiku-Privada (PPP, sigla Inglés) Portu Baía Tibar.
Parte Ministériu Finansa esplika liuhosi nia divulgasaun ofisiál katak, wainhira hahú halo operasaun, Portu Baía Tibar sei troka Portu Díli hodi fasilita movimentu importasaun no esportasaun sasán ho kapasidade karga kontentór hamutuk millaun ida kada tinan. Portu ne’e inklui ka’is ida ho bersus rua ne’ebé sei uza hodi redúz atrazu iha libertasaun kontentór inklui kustu tranzasaun atu fasilita efisiénsia iha servisu alfandegáriu no atividade komérsiu.
“Efisiénsia hirak ne’e konsidera hanesan pasu importante ida ba Ministériu Finansa iha ámbitu Reforma Fiskál no Jestaun Finansa Públika – prioridade xave ida hosi Programa Oitavu Governu Konstitusionál,” Ministru Finansa, Rui Augusto Gomes hateten.
Rui akresenta, efisiénsia hirak ne’e mós sei ajuda Governu liuhosi Ministériu Finansa atu kolekta reseita ho maneira ida ne’ebé lais, justu no transparente.
Portu foun modernu ne’e sei fasilita Timor-Leste ninia konektividade marítima iha rejiaun Ázia, liga país ba merkadu komérsiu globál no mellora asesu komérsiu ba merkadoria sira hanesan agrikultura, turizmu, peska, pekuária no mós indústria sira.
Daudaun ne’e, totál traballadór ne’ebé mak servisu iha projetu konstrusaun Portu Baía Tibar hamutuk 949. Hosi númeru ne’e, traballadór Timoroan hamutuk 579 (61%).
Relasiona ho dezenvolvimentu konteúdu lokál, to’o iha Dezembru 2021, kompaña konstrusaun China Harbour sub kontrata ona servisu balu ba kompaña lokál 69 ho montante millaun $21,2 no Timoroan hamutuk 392 mak servisu indireita ho kontratór hirak ne’e.

Dili, 22 Fevereiru 2022 - Defisiente fíziku, Eduardo Tilman, husu ba kandidatu Prezidente Repúblika (PR) ba períodu 2022-2027 na’in-16 ne’ebé tuir kalendáriu sei hala’o kampaña iha loron 02 Marsu 2022 ne’e, katak labele insulta malu maibé tenke hato’o sira-nia programa ne’ebé reflete ba povu nia moris inklui envolve mós asuntu defisiente.
“Husu ba partidu polítiku sira karik ita-boot sira ko'alia ita-boot sira-nia programa tenke envolve mós asuntu defisiente  no mós labele insulta malu, koko atu fó ita-boot sira-nia programa tinan lima nian ne’e mais ou menus ida ne'ebé mak di'ak ba povu sira, atu nune’e povu sira bele hili ita-boot sira, tanba sira-nia votu hakarak muda sira nia moris,” Eduardo hateten ba Timor News,  ohin (22/02),  iha nia knaar-fatin Lahane, Dili.
Nia akresenta tán katak, Prezidente foun ne’ebé hetan fiar hosi povu tenke realiza nia promesa ne’ebé mak hato’o iha tempu kampaña, atu nune’e povu labele lakon konfiansa.
Eduardo mós iha esperansa ba Prezidente foun ne’ebé sei mai atu aselera konvensaun  direitu ba ema ho defisiénsia nian, no akonsella mós Governu atu nune’e wainhira harii edifísiu ruma tenke asesível ba defisiente sira.
“Husu ba prezidente foun tenke aselera mós ami nia direitu ba konvensaun, direitu ba ema ho defisiénsia, tanba ami mós hein hela ida ne’e, no wainhira iha projetu ruma karik Prezidente tenke ko'alia ho Governu sira wainhira halo edifísiu ruma karik tenke inkluzivu atu nune’e ema ho defisiénsia sira bele asesu ho livre, tanba ami ho defisiénsia iha Timór laran ne’e hamutuk rihun tolunulu (30.000) liu sei ba fó ami-nia votu tuir konsiénsia ami ida-idak nian,“ nia akresenta.

Dili, 01 Marsu 2022 – Reprezentante Santa Sé iha Timor-Leste, Monseñor Marco Sprizzi, kontinua reafirma katak Papa Francisco sei vizita Timor-Leste.
“Santa Sé sempre hamutuk ho Timor-Leste, ho Governu, ho Estadu no mós ho povu iha momentu sira hotu hosi moris demokrátiku Timor-Leste nian. Papa Francisco sei vizita Timor-Leste,” Manseñor Marco Sprizzi reafirma wainhira hasoru malu ho Ministru Prezidénsia Konsellu Ministru, Fidelis Magalhães, ohin (01/3) iha Palásiu Governu, Dili.
Molok ne’e, iha tinan kotuk Monseñor mós afirma ona katak Papa Francisco konfirmadu sei vizita Timor-Leste maibé bazeia ba evolusaun situasaun epidemiolójika Covid-19 no progresu vasinasaun iha Timor-Leste.

Dili, 24 Fevereiru 2022 - Nasaun haat ne’ebé hakat ba semi-finál Asian Football Federation (AFF) U-23 Championship 2022 mak hanesan Timor-Leste, Vietname, Tailándia no Laos.
Iha semi-finál ne’e Timor-Leste nia selesaun U-23 sei joga kontra selesaun U-23 Vietname nian no jogu refere sei hala’o ohin (24/2) kalan tuku 21:30 otl., iha estádiu nasionál Morodok Techno, Kamboja, tuir ESPN Football fó sai.
Molok jogu entre Timor-Leste kontra vietname, tuir oráriu, selesaun U-23 Laos nian sei joga uluk kontra Tailándia iha tuku 18:00 otl., iha estádiu ne’ebé hanesan.
Timor-Leste hosi hakat ba semi-finál hafoin sai kampeaun Grupu A nian ho pontu 7 sein lakon. Iha Grupu A, Timor-Leste empata 1-1 ho Filipina, manán Brunei Darusalam ho score 3-1 no manán uma-na’in Kamboja ho score 1-0.
Laos sai nu’udar kampeaun Grupu B nian ho pontu 6. Maske nune’e, iha Grupu B Indonézia no Myanmar la rezigna-an tanba kazu Covid-19, nune’e Laos ho Malázia joga dala rua Malázia no Laos manán hotu ho score 2-1 no 2-0.
Vietname sai nu’udar kampeaun Grupu C nian ho pontu 6 hafoin halakon Tailándia ho score 1-0 no halakon mós Singapura ho score 7-0. Enkuantu Tailándia okupa pozisaun daruak iha Grupu C ho pontu 3.
Provizoriamente, mellor markadór iha jogadór na’in-6 ho totál golu ne’ebé hanesan mak rua (2) ne’ebé inklui mós Mouzinho hosi Timor-Leste.

Dili, 25 Fevereiru 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), hala’o ona serimónia despedida no asina deklarasaun ho família traballadór timoroan hamutuk na’in-96 tanba tuir planu katak sira sei aranka ba servisu iha Korea Súl iha 28 Fevereiru 2022.
Iha serimónia ne’e, Diretór DNEE Filomeno Soares hateten, deklarasaun ne’ebé parte SEFOPE no traballadór sira-nia família asina ne’e nu’udar kompromísiu ida katak família prontu atu husik nia oan ka la’en sai hosi Timor-Leste ba servisu iha Korea Súl, nune’e mosu problema ruma parte rua iha hotu responsabilidade atu rezolve.
Nia alerta mós ba traballadór sira-nia família atu halo distansiamentu ba oan sira ne’ebé atu ba servisu, nune’e labele infeta hosi Covid-19 tanba wainhira pozitivu sei kansela ninia viajen no sei hein fali oportunidade tuir mai.

Dili, 29 Abril 2020 – Konsellu Ministru, ohin (29/04), hala’o sorumutu ida no ko’alia mos kona-ba mudansa regra Estadu Emerjénsia (EE) ne'ebe aprezenta hosi Primeiru-Ministru Taur Matan Ruak. Tuir dekretu Governu kona-ba renovasaun EE, regra kontrolu sanitáriu ba entrada no saída iha teritóriu nasionál sira  sei mantein hanesan. Kona-ba regra distansiamentu sosiál, Diploma ne’e refere liubá ajente sira husi forsa seguransa tenke sensibiliza ba ema hotu-hotu hodi kumpri ba regras sira ne’ebé mak define tiha ona, no tenke bandu ema atu labele hamriik hamutuk ka hamriik iha grupu ho ema barak, no ba ema sira ne’ebé la kumpri orden kumprimentu ida ne’e sei konsidera katak konstitui krime dezobediénsia, no sei identifika ema sira ne’ebé mak la respeita regras ka la kumpre regra, no sei bele lori sira ba Ministériu Públiku. Forsa hosi seguransa sira no inspetór hosi autoridade seguransa ai-hán nian no ekonómika bele organiza ema sira ne’ebé tama no sai iha estabelesimentu ba indivídu ka ema ne’ebé mak la kumpri regras sira ne’e, bele halo identifikasaun ba indivídu ne’e no bele lori ba aprezenta iha Ministériu Públiku. Regra sira ne’e sei aplika mós ba merkadu sira hotu, ho disponibilizasaun husi parte autoridade sira no administrasaun Munisipál ho kondisaun ne’ebé nesesária no husi kontrolu kumprimentu ba regra sira ne’ebé estabelese tiha ona.

Dili, 01 Abril 2021 – Konsellu Minsitru (KM) realiza reuniaun ohin (01/4) liuhosi vídiu-konferénsia no aprova projetu rezolusaun kona-ba nafatin estende ka mantéin serka sanitária no konfinamentu domisiliáriu jerál populasaun nian iha munisípiu Baukau no Vikeke to’o 10 Abril 2021 ho oras 23:59. Ba estensaun refere, Governu mós mantéin regra hotu-hotu ne’ebé define ona iha rezolusaun anteriór kona-ba serka sanitária no konfinamentu antes ne’e, nune’e sidadaun hotu-hotu ne’ebé hela iha munisípiu rua ne’e sei kumpri nafatin konfinamentu domisiliáriu jerál ka hela de’it iha uma. Governu mós kontinua bandu sidadaun sira atu halo sirkulasaun hosi munisípiu Baukau no Vikeke ba munisípiu seluk no hosi munisípiu seluk ba fali munisípiu rua ne’e, exetu iha kazu sira ne’ebé ho fundamentu no razaun forte relasiona ho seguransa públika, saúde públika, asisténsia umanitária no importánsia ba interese públiku nian.

Manatutu, 23 Maiu 2020 - Ministériu Obras Públikas (MOP) liuhosi Instituto Gestão de Equipamentos (IGE) normaliza fali ona estrada koneksaun Manatutu-Natarbora ne'ebé rai halai no kotu iha Mane-haat tanba hetan estragus hosi udan-boot. Nune'e, sirkulasaun Manatutu-Natarbora hosi fatin neba bele liu ona hanesan bai-bain. Oras ne’e ekipamentu pezadu IGE nian nafatin destaka iha Kosta Súl hodi halo atendimentu emerjénsia hodi normaliza konektividade ba movimentasaun komunidade nian ho transporte públiku no privadu sira.

Manufahi, 07 Marsu 2022 – Administradór munisípiu Manufahi, Arantes Isaac Sarmento, husu ba funsionáriu públiku (FP) sira atu halakon atitude baruk-tén iha tempu kuarezma ne’e.
“Liuliu ba Diretór servisu munisipál sira ne’ebé tama servisu tarde no sai sedu servisu, tempu kuarezma hanesan tempu atu halo mudansa ba atitude baruk-tén no tama-sai servisu la tuir oras, hanesan funsionáriu tenke sente moe ba povu,” Arantes hateten, ohin (07/3) iha Administrasaun Manufahi, wainhira halo diskursu ba hasa’e bandeira iha semana dahuluk fulan Marsu nian.
Nia akresenta, Estadu kada fulan selu funsionáriu sira, hetan tán subsídiu kombustível no transporte hosi Estadu atu serví povu no Estadu ho profisionalizmu.

Dili, 05 Janeiru 2021 – Ministériu Transporte no Komunikasaun (MTK) kria ona regra ida hodi bandu veíkulu pezadu sira inklui kareta ne’ebé tula kontentór sira atu halo movimentu iha tempu loron. Tanba ne’e, Ministru MTK José Agustinho da Silva hala’o enkontru ho Vise Ministru Interiór António Armindo, ohin (05/01)  iha edifísiu MTK Kaikoli, Dili, hodi ko’alia kona-ba preparasaun no implementasaun despaisu kona-ba bandu sirkulasaun veíkulu pezadu sira iha tempu loron iha Dili. “Ohin hanesan inísiu tinan 2021, MTK planeia oinsá halo implementasaun despaisu konjunta ida entre MTK ho Ministériu Interior (MI), oinsá regulariza movimentu veíkulu pezadu no kontentór sira iha Dili laran hodi evita engarafamentu no dezastre,” dehan Ministru José Agustinho. Despaisu ne’e asina hosi MTK ho MI no publika tiha ona, nune’e tama ona ba faze implementasaun.

Díli, 05 Maiu 2020 – Relasiona ho reklamasaun ne’ebé AIFAESA simu hosi komunidade sira kona-ba estabelesimentu produsaun tahu fó impaktu ba saúde públiku, ekipa intervensaun rápida hosi AIFAESA no Ministériu Saúde halo kedas observasaun ba estabelesimentu produsaun ne'e hodi haree direita. Ekipa indentifika katak estabelesimentu produsaun tahu nia kondisaun la ijiene. Ekipa observa ezgotu ho kondisaun la di’ak, tanba loron 3 nia laran sira foin distribui fo’er hosi ezgotu laran ba li’ur, fó fali afeitasaun iis ka dois ba komunidade sira nia saúde, nune’e ho lamentasaun ba aktu refere, komunidade sira hato’o kedas keisa mai AIFAESA. Relasiona ho kondisaun ne'ebé la ijiene, Inspetór ho ekipa konvoka ba estabelesimentu produsaun refere.

Dili, 10 Dezembru 2020 – Sekretáriu Estadu Protesaun Sivíl (SEPS), Joaquim José Gusmão, asina nota entendimentu ho Diretora Plan Internasionál Timor-Leste (PITL), Dillyana Ximenes, kinta (10/12) ne’e iha salaun Timor Plaza, Dili, ho objetivu atu PITL bele apoia Diresaun Nasionál Prevensaun Konflitu Komunitáriu (DNPKK) iha implementasaun programa ‘Prevensaun no Rezolusaun Konflitu’, ne’ebé sei foka liu ba protesaun labarik no igualdade ba labarik feto. Iha diskursu, SEPS fó apresiasaun ba PITL tanba estabelese ona kooperasaun servisu ho DNPKK ba tinan tolu (3), hodi implementa programa refere iha munisípiu tolu ne’ebé sai tarjetu mak hanesan Dili, Aileu no Ainaru. “Espera kooperasaun servisu bele la’o ho di’ak ho esperiénsia Plan Internasionál nian”, Joaquim akresenta. Diretora PITL hateten katak akordu kooperasaun ida ne’e nu’udar dalan di’ak ida ba PITL ho DNPKK, hodi bele hakbesik liu ba komunidade atu prevene konflitu. “Ha’u fiar iha tinan tolu nia laran servisu hamutuk ida ne’e bele lori rezultadu di’ak”, Dillyana salienta.

Dili, 11 Dezembru 2020 – Komisáriu Adjuntu Komisaun Anti Korupsaun (sigla portugés CAC) ba Asuntu Prevensaun no Sensibilizasaun, Luis Sampaio, lidera ekipa Espesialista Anti Korupsaun (EAK) hodi hahú disemina Lei Medida Prevensaun Anti Korupsaun (sigla portugés MPCC) ba iha munisípiu sira, nune’e ohin (11/12) hala’o ba faze dahuluk iha Manatutu. Divulgasaun kona-ba Lei MPCC ho tema ‘Hasa’e Koñesimentu Ajente Públiku kona-ba Lei Medida Prevensaun no Kombate Korupsaun’, ne’ebé hala’o iha salaun parokiál Santu António Manatutu ne’e, loke ofisialmente hosi Sekretáriu munisípiu Manatutu Agripino da Silva, no partisipa hosi Administradór postu-administrativu, kargu xefia no emprezáriu sira iha munisípiu refere. “Komisaun sei halo esforsu hotu atu servidór povu iha teritóriu Timor-Leste laran tomak bele asesu ba lei foun ida ne’e molok tama ba iha implementa ofisiál iha loron 26 fulan Fevereiru 2021”, dehan Komisáriu Adjuntu Luis Sampaio iha nia intervensaun. Iha programa diseminasaun Lei ne’e, partisipante sira iha munisípiu refere hatudu sira-nia antuziasmu durante iha sesaun husu no hatán.

Dili, 11 Dezembru 2020 – Negosiante sira iha merkadu Taibesi informa katak sira tenke selu ho osan ba hariis-fatin públiku ne’ebé estabelesidu iha merkadu refere wainhira uza ba soe fo’er, hariis no fase hena. Negosiante Lucinda Amaral informa ohin (11/12) iha merkadu ne’e katak, atu uza hodi soe fo’er tenke selu $0.10, hariis selu $0.25 no fase hena selu $0.50. Osan ne’ebé sira selu ne’e ba ema ne’ebé mak tau-matan no hamoos hariis-fatin. Miguel Moniz nu’udar mós negosiante ida, hato’o nia informasaun ne’ebé hanesan kona-ba hariis-fatin públiku ne’e nia kustu wainhira sira uza. “Atu ba sentina ka hariis tenke selu $0.10 to’o $0.50”, Miguel dehan. Relasiona ho ida ne’e, Xefe Jestór merkadu Taibesi Anibal de Jesus konfirma katak, nia la hatene kona-ba kustu ne’ebé negosiante sira tenke selu hodi uza hariis-fatin públiku ne’e. Nia hatutan, ida ne’e asuntu entre negosiante sira ho ema ida ne’ebé mak atu hamoos hariis-fatin. Tanba ne’e, negosiante sira husu atu Governu tau atensaun no foti medida ruma ba sanitáriu públiku refere hodi sira bele uza gratuita.

Dili, 18 Janeiru 2021 – Reprezentante Seniór Embaixada Estadus Unidus Amérika (EUA) iha Timor-Leste no nu’udar mós Ofisiál Seguransa Rejionál EUA, Lech David Kazmirski, hasoru malu ho Vise Ministru Interiór António Armindo, ohin (18/01) iha Vila-verde, Dili, hodi informa katak Governu EUA sei entrega apoiu ekipamentu seguransa ba Polísia Nasionál Timor-Leste (PNTL) iha tempu badak. “Ohin ita halo enkontru ida ne’e ho objetivu mak atu hametin di’ak liután relasaun entre Governu Timor-Leste ho Governu EUA iha área seguransa nian. [...] Governu Amérika liuhosi sira-nia Ofisiál Seguransa Rejionál mós hateten katak tuir planu sei oferese ekipamentu seguransa nian balu, hodi fasilita di’ak liután servisu PNTL nian,” informa Vise Ministru Antonio Armindo. Nia haktuir, ekipamentu sira ne’e PNTL sei uza hodi kombate krime transnasionál, korupsaun públiku, violénsia bazeia ba jéneru, no krime tráfiku umanu.

Dili, 18 Maiu 2020 - Primeiru-Ministru (PM), Taur Matan Ruak, iha Palasiu Prezidente Nicolau Lobato, ohin, hafoin reuniaun semanál ho Prezidente Repúblika, Francisco Guterres Lú Olo, hateten laiha ema ida iha intensaun atu sobu nasaun, karik iha ema ruma mak hanoin hanesan ne’e, sei hasoru povu Timor-Leste, tanba ne’e aproveita Xefe Ezekutivu apela ba sidadaun sira atu tur hakmatek, hala’o ida-idak nia atividade hanesan baibain, husik problema nasaun  nian, líder sira mak buka solusaun,  hodi hatutan  solusaun,  tanba Timor-Leste hakarak ba oin no tenke ba oin. “Ha’u-nia apelu ba populasaun, lembra de’it ha’u-nia liafuan famozu kuandu ha’u sei Prezidente Repúblika ba suku sira ko’alia, ‘boot sira hemu tiha ki’ik sira labele lanu’ ne’e ami boot sira mak buka solusaun ba problema ne’ebé iha, ki’ik ne’e tur iha nia fatin hakmatek, halo serbisu baibain, lalika preokupa, Timor Tenke ba Oin! La iha ema ida iha intensaun atu sobu ita-nia rain, sira hotu ne’ebé hanoin ida ne’e, sei iha problema ho ita nia povu Timor, tanba ita hakarak ita-nia rain ne’e hakarak ba oin. Ita hotu tenke buka esforsu hahú hosi S.E. Sr. Prezidente Repúblika ba to’o ita-nia oan sira ki’ik, hotu-hotu iha hanoin, katak problema ne’ebé ita iha, ita tenke hakat liu para hetan solusaun hodi halo dezenvolvimentu ba ita nia povu no ita-nia nasaun”, Apela Xefe Ezekutivu.

Dili, 18 Maiu 2020 - Iha audiénsia semanál ho Primeiru-Ministru (PM) Taur Matan Ruak, Prezidente Repúblika (PR) Francisco Guterres Lú Olo husu Governu tau atensaun ba Covid-19 atu ema labele mate no ekonomia tenke rekupera atu osan bele sirkula fila-fali iha família ida-idak. Iha enkontru ne’e PM informa kona-ba implementasaun Estadu Emerjénsia (EE) ne’ebé la’o ho di’ak. Rezultadu hatudu katak ohin loron moras Covid-19 iha Timor-Leste laiha ona tanba kazu pozitivu sira rekuperadu hotu ona. Maibé ne’e la signifika Covid-19 laiha ona. Tanba ne’e Governu sei kontinua tau atensaun maka’as atu halo teste iha munisípiu sira atu hatene andamentu moras ne’e. Implementasaun estadu emerjénsia sei remata iha 27 maiu 2020, tanba ne’e Primeiru Ministru hateten katak Governu nafatin preparadu hodi responde situasaun saida de’it mak mosu relasiona ho Covid-19, nune’e mos prepara karik iha situasaun ruma ne’ebé obriga nesesidade ba estensaun EE datoluk. “Ha’u fó instrusaun ba Sentru Integradu Jestaun Krize (SIJK), halo levantamentu, pareser kona-ba pasu saída mak presiza halo hafoin estadu emerjénsia, presiza halo estensaun? Se presiza, tanba saída? Se karik la presiza, medida saída mak ita tenke toma tanba ita hatene, ita-nia viziñu Indonézia, própriu NTT, iha Kefa iha, tama mai iha ne’e mós hahú iha. Ne’e signifika katak fronteira tereste ho ita. Preokupasaun ne’e boot. Sira (SIJK) haree hotu ida ne’e per menores sira ne’e atu ita preparadu liu. Sein ka ho estadu emerjénsia ita bele hakbiit ita-nia an para responde wainhira nesesáriu”, informa Taur. Timor-Leste ne’ebé ohin loron susesu kombate virus Corona, tanba laiha ona kazu pozitivu, Taur konsidera nu’udar susesu koletivu ema hotu nian no la’os ema ida nian.

Dili, 29 Dezembru 2020 - Konsellu Ministrus iha sorumutuk estraordináriu, aprova ona projetu Dekretu Governu nian, ne’ebé aprezenta hosi Primeiru-Ministru ein ezersísiu, José Maria dos Reis, kona-ba alterasaun dahuluk ba Dekretu Governu n. 18/2020, husi loron 3 fulan-dezembru, kona-ba medida sira ba ezekusaun Deklarasaun Estadu Emerjénsia (EE) ne’ebé efetua husi Dekretu Prezidente Repúblika n. 70/2020, husi loron 3 fulan-dezembru. Alterasaun ne’e halo hodi hatán ba agravamentu situasaun sanitária iha provínsia Timor Osidentál, iha Repúblika Indonézia nian, ne’ebé konta ona ema 1.700 hetan kazu pozitivu husi COVID-19, no deskobre tipu foun SARS-CoV-2, ne’ebé sei iha tan kontajioza duke orijinál, no mós tanba aumentu númeru kazu ne’ebé diagnóstika iha territóriu nasionál. Ho alterasaun ida-ne’e, sei define filafali regra sira distansiamentu sosiál nian, ba indivídu hotu-hotu ne’ebé hela iha Timor-Leste atu (1) Obrigatóriu mantein distánsia pelumenus metru ida ba ema seluk, katak la moris ho ekonomia komún (hela iha uma hanesan), bainhira sirkula la’o ain iha dalan públika ka tama iha resintu, públiku ka privadu sira, hosi asesu públiku no utilizasaun koletiva; (2) Labele halibur malu liu ema nain sanulu, exetu sira pertense ba sira-nia agregadu família; (3) La organiza nein partisipa iha eventu ka selebrasaun sira ne’ebé envolve aglomerasaun liuhosi ema nain sanulu, exetu sira pertense ba sira-nia agregadu familiár; (4) Utiliza máskara ne’ebé taka inus no ibun bainhira la’o iha dalan públika ka tama ka hela iha resintu públiku ka privadu husi asesu públiku no utilizasaun koletiva no, bainhira uza kualkér transporte públiku ba pasajeiru sira; (5) Fase liman bainhira hakarak tama ka hela iha resintu públiku ka privadu sira husi asesu públiku no utilizasaun koletiva.

Dili, 02 Janeiru 2021 – Ministra Saúde Odete Freitas Belo esplika lapsu ka erru ne’ebé akontese iha kuarentena Tasi-tolu iha 31 Dezembru 2020 liubá relasiona ho kazu Covid-19 katak, Ministériu Saúde deteta pasajeiru ho naran João Baptista no idade 26 iha kuarentena Tasi-tolu pozitivu ba Covid-19, maibé médiku sira evakua fali pasajeiru ida ho naran João Marçal Baptista, idade 31, ne’ebé teste negativu ba izola tiha iha Vera-krúz. Nia haktuir, pasajeiru na’in rua (2) ne’e iha hotu kuarentena Tasi-tolu no fatin kuarentena Tasi-tolu eziste pasajeiru ho naran João hamutuk na’in neen (6). “Infelizmente evakuasaun hala’o fali ba pasajeiru João Marçal Baptista (ho idade) 31 ne’ebé rezultadu teste negativu,” dehan Ministra Odete liuhosi konferénsia imprensa ne’ebé hala’o iha sábadu (02/01) ne’e iha salaun Palácio das Cinzas Kaikoli, Dili. Iha loron hanesan (31/01), Ministériu Saúde evakua kedas João Baptista ne’ebé pozitivu Covid-19 hodi ba izola hikas iha Vera-krúz. Nia kontinua esplika katak presiza halo investigasaun ba lapsu refere hodi bele identifika loloos nia fallansu ne’e iha Ministériu Saúde maibé iha parte ida ne’ebé.

Dili, 04 Janeiru 2021 – Estudu ida halo hosi Singapore’s Agency of Science, Technology and Researh deskobre katak foinsa’e no adultu sira ne’ebé ho ain aas ka altura menus hosi sentimetru 152 (152cm) iha risku boot liu atu hetan moras Covid-19, tanba wainhira ema ne’ebé ain aas liu me’ar ka fani, sei transmite gota liuhosi ár no monu neineik ba rai, nune’e ema ain badak sira sei simu, haktuir CNN Indonézia ohin (04/01). “Labarik ki’ik sira posivelmente iha risku boot liu fali kompara ho adultu bazeia ba tranjetória me’ar nia partíkula ne’ebé jeralmente monu tún ba rai,” hakerek tán nune’e iha rezultadu hosi Estudu refere. Tanba ne’e, Peskizadór sira sujere atu ema ne’ebé ain badak tenke mantéin distánsia sosiál metru 2 ho ema ne’ebé ain aas liu.

Dili, 24 Marsu 2021 - Xefe Estadu Maiór Jenerál, Tenente Jenerál Lere Anan Timur, hafoin hasoru tiha malu ho Prezidente Repúblika Francisco Guterres Lú Olo, ohin (24/3) iha Palásiu Prezidensiál, Dili, hateten katak rekrutamentu ba membru foun FALINTIL-Forsa Defeza Timor-Leste (F-FDTL) sei hahú hala’o uluk ba membru foun na’in-300 iha fulan Abril no Maiu tinan ida ne’e. “Ha’u-nia planu uluk ba rekrutamentu tinan ne’e ha’u hakarak (membru foun) 600 más orsamentu no Covid-19, dalaruma redús ba 300. Bele hahú iha fulan Abril no Maiu. Ba 300 efetivu garantidu. Orsamentu kolakadu tiha ona. Depois aumenta tán 300,” Lere Anan Timur hateten. Nia akresenta, tuir planu antes ne’e katak atu halo rekrutamentu iha fulan Marsu nia laran maibé tanba pandemia Covid-19 nune’e Governu labele kumpri nia kalendáriu.

Dili, 29 Marsu 2021 –  Sentru Integradu Jestaun Krize (SIJK) relata katak ohin (29/3) rejista tán kazu pozitivu infektadu Covid-19 foun ema na’in-21 iha kapitál Dili, ne’ebé kompostu hosi mane na’in-13 no feto na’in-8, sintomátiku na’in-5 no asintomátiku na’in-16.  SIJK esplika ohin (29/3) liuhosi Palácio das Cinzas nia divulgasaun katak, cluster 45 iha Dili mak sei nafatin hatudu atividade hada’et tutan Covid-19 ka virus corona ne’e hosi ema ida ba ema seluk, liuliu iha suku Bebonuk Fatuhada no Komoro. Ho kazu foun 21 ne’e, nune’e rejista ona kazu infetadu hamutuk 350 iha kapitál Dili dezde deteta ba dahuluk iha 07 Marsu 2021. Enkuantu iha mos pasiente rekuperadu foun ida (1), nune’e pasiente Covid-19 ne’ebé oras ne’e baxia hela sa’e ba na’in-342.

Dili, 20 Maiu 2020 – Prezidente Repúblika (PR) Francisco Guterre Lú Olo, ohin, iha Palásiu Prezidensiál, hateten katak laiha toleránsia ba Deputadu ne’ebé uza violénsia verbál ka fíziku iha Parlamentu Nasionál. “Deputadu sira labele hamosu, depropózitu, situasaun ida ne’ebé bele sai fali obstákulu ba normál funsionamentu Parlamentu Nasionál nian. Sira mós labele hamosu situasaun ho objetivu atu provoka krize institusionál atu dudu hodi kbiit Prezidente Repúblika atu disolve Parlamentu Nasionál no konvoka Eleisaun Antesipada. Partidu polítiku sira ne’ebé ho asentu parlamentár tenke favorese no fasilita deputadu sina-nia knaar. Ita labele tolera uzu violénsia, verbal ka fiziku, hosi deputadu balu iha Parlamentu Nasionál. Krize institusionál ne’e hetan solusaun bainhira partidu sira kontribui ho laran luak no moos ba funsionamentu Parlamentu Nasional nian tuir prinsípiu no regra demokrátika sira ne’ebé desizaun bazeia ba maioria no mós sira-nia reprezentatividade no proporsionalidade. Ha’u reafirma ha’u-nia kompromisu tomak atu kontinua koopera ho Órgaun Estadu hotu-hotu. Nu´udar Prezidente Repúblika, ha´u hakarak fó-sai dala ida tan katak ha’u sei hala’o nafatin diálogu ho partidu polítiku sira ho asentu parlamentar hodi garante demokrasia, governabilidade, páz no estabilidade iha ita-nia rain, iha momentu ne’ebé de’it. Atu garante valór no prinsípiu sira ne’e, órgaun soberanu sira no ita hotu tenke respeita Konstituisaun no lei sira ne’ebé vigora”, katak Lú Olo.

Dili, 05 Janeiru 2021 – Governu liuhosi nota imprensa ne’ebé Sekretaria Estadu ba Komunikasaun Sosiál (SEKOMS) divulga iha tersa (05/01) ne’e, husu ba sidadaun hotu-hotu atu labele prodúz no espalla informasaun HOAX ne’ebé hakle’uk fali objetivu loloos hosi implementasaun Estadu Emerjénsia (EE) tanba Covid-19 durante ne’e, inklui EE ba dasiak nian. Haktuir iha nota imprensa ne’e katak, tanba objetivu loloos hosi EE ne’ebé implementa durante ne’e mak, halo parte hosi Estadu Timor-Leste nia esforsu realizasaun devér proteje sidadaun no povu Timor-Leste nia direitu fundamentál sira ba moris saudável, inklui haree mós ba aspetu sosiál ekonómiku. “Governu laiha intensaun no objetivu polítika ukun nian ruma hosi EE,” esplika komunikadu imprensa ne’e. Tanba ne’e, Nota imprensa tatoli Governu nia apelu katak sidadaun hotu-hotu presiza sériu kumpri regra no medida prevensaun no kombate pandemia Covid-19 durante aplika EE.

Dili, 06 Janeiru 2020 – Konsellu Minsitru hala’o enkontru ohin (06/01) iha Palásiu Governu, Dili, no nomeia ona Paulo da Silva hodi sai nu’udar Prezidente Konsellu Administrasaun Eletrisidade Timor-Leste (EDTL), no nomeia mos Carlos Peloi dos Reis hodi sai nu’udar Prezidente Konsellu Administrasaun Bee Timor-Leste (BTL, E.P). Konsellu Ministru aprova proposta ba nomeasaun Prezidente EDTL no BTL ne’e, hafoin aprezenta tiha hosi Minsitru Obras Públika (MOP) Salvador dos Reis Pires, haktuir informasaun divulgadu hosi mídia MOP. Ne’e duni, Prezidente EDTL no BTL na’in rua ne’e sei hala’o sira-nia knaar Administrativa nian ba períodu tinan haat.

Manufahi, 06 Janeiru 2021 – Komandante Polísia Nasionál Timor-Leste (PNTL) munisípiu Manufahi, Superintendente Joni Viana das Regras informa ohin (06/01) katak, PNTL kaer ka detéin lideransa komunitária balu iha domingu (03/01) ne’e, ne’ebé kompostu hosi Xefe Suku ho nia Konsellu Suku inklui funsionáriu públiku ka médiku balu, tanba organiza fali festa hamutuk ho joven sira hodi selebra vitória ba kompetisaun desportu iha suku Babulu, postu-administrativu Same. Joni esplika, asaun organiza festa refere kontra regra Estadu Emerjénsia (EE) dasiak nian ne’ebé bandu atu halibur malu liu ema na’in sanulu (10) hodi prevene transmisaun Covid-19. Nia hatutan, PNTL mós kaptura tán Xefe Juventude ho Xefe Aldeia hosi suku Babulu nian iha tersa (05/01) ne’e, no detéin durante oras 12 hodi presta sira-nia deklarasaun relasiona ho asaun kontra regra EE ne’e.

Dili, 06 Janeiru 2021 – Ministra Saúde Odete Freitas Belo informa katak Vasina Covid-19 ne’ebé Timor-Leste atu sosa ne’e wainhira to’o ona mai, sei fó uluk ba ekipa liña oin ka frontline sira ne’ebé iha ligasaun beibeik ho pasiente Covid-19 sira. “Depois ita haree fali ba pasiente vulnerável sira ezemplu hanesan ema di’ak ka ema sira ne’ebé mak iha moras uitoan ho diabétiku ka Tuberkuloze, ida ne’e ita fó ba sira depois ita haree mós ba iha manorin-na’in sira no funsionáriu sira ne’ebé servisu iha Alfándega no mós Polísia,” Ministra Odete esplika tutan tán, ohin (06/01) iha Palásiu Governu, hafoin partisipa tiha iha reuniaun Konsellu Ministru. Ministra Odete esplika mós katak Vasina Covid-19 ba Timor-Leste ne’e sei sosa ho apoiu pursentu 20 (20%) hosi nasaun seluk no pursentu 80 (80%) hosi Governu Timor-Leste.

Dili, 03 Juñu 2020 – Prezidente Repúblika (PR) Francisco Guterres Lú Olo hasoru malu ho Prezidente Parlamentu Nasionál (PN) foun, Aniceto Guterres. Iha audiésia ne’e, Francisco Guterres Lú Olo apresia deputadu sira tanba konsege ona hakat liu situasaun difísil hodi normaliza lala’ok iha PN. Aniceto Guterres mos informa ba Prezidente Repúblika kona-ba kompozisaun meza Parlamentu Nasionál ne’ebé kompletadu ona liuhosi votasaun sekreta hodi hili hikas Deputada Lídia Norberta Viegas nu’udar Sekretária no António Nobre nu’udar Vise Sekretáriu.

Manufahi, 23 Fevereiru 2021 – Governu Timor-Leste sei implementa projetu hamutuk sanulu (10) iha munisípiu Manufahi kona-ba manutensaun estrada no reabilitasaun estrada rurál iha tinan 2021 ne’e, haktuir Xefe Departamentu Jestaun Kontratu Diresaun Nasionál Ministériu Obras Públika, Deonisio da Silva Guterres, ohin (23/2) iha Administrasaun Manufahi. Tanba ne’e, kompañia lokál hamutuk 47 iha Manufahi tuir ona formasaun durante loron rua ne’ebé fasilita hosi Governu nia parseiru dezenvolvimentu International Labour Organization (ILO) liuhosi programa Estrada Rurál ba Dezenvolvimentu (R4D), kona-ba oinsá prepara dokumentu ho didi’ak hodi kompete ba tenderizasaun projetu 10 ne’e nian. Iha fatin hanesan, Administradór Manufahi Arantes Isaac Sarmento husu ba kompañia lokál sira atu tenke prepara-an didi’ak hodi kompete iha prosesu tenderizasaun atu labele sai fali bainaka, maibé tenke garante mós kualidade iha implementasaun.

Dili, 25 Maiu 2020 – Primeiru-Ministru (PM), Taur Matan Ruak iha segunda-feira dader simu iha audênsia Membru Governu hosi Partidu CNRT na’in-lima (5) ne'ebé mai hodi hato'o ba Primeiru-Ministru partidu nia desizaun ba sira atu sira bele rezigna-an hosi funsaun ezekutivu iha Governu daualu. Membru Governu hirak ne’e mak hanesan, Ministru Negósius Estranjeirus no Kooperasaun, Dionísio da Costa Babo Soares, Ministra Edukasaun, Juventude no Desportu, Dulce de Jesus Soares, Vise-Ministru Administrasaun Estatál, Abílio José Caetano, Sekretáriu Estadu ba Kooperativa, Arsénio Pereira da Silva, no Sekretáriu Estadu Juventude no Desportu, Nélio Isaac Sarmento. “Ami mai hasoru malu ho Primeiru-Ministru atu informa katak desizaun partidu nian tenke kumpri, tanba ami mai ne'e partidu mak haruka mai ne'ebé partidu haruka para ami tenke para", informa Sekretáriu Estadu ba Kooperativa Sira, Arsénio Pereira da Silva ba Jornalista sira hafoin halao enkontru ho Primeiru-Ministru, Taur Matan Ruak iha Palásiu Governu.

Dili, 18 Marsu 2021 – Diretór Ministériu Saúde (MS) Carlito Freitas, hamutuk ho Ofisiál Sentru Integradu Jestaun Krize (sigla portugés CIGC) José da Costa, hasoru malu ho Sekretáriu Estadu ba Komunikasaun Sosiál (SEKOMS) Merício Juvinal dos Reis Akara, ohin (18/3) iha Palásiu Governu, Dili, ho objetivu mak husu SEKOMS atu kolabora ho MS-CIGC no fó apoiu hodi kombate HOAX iha situasaun atuál Timor-Leste nian liuliu atu tulun evita HOAX kona-ba Covid-19. Nune’e, Merício Akara hatán katak, hosi nia parte prontu kolabora ho MS-CIGC hodi kombate HOAX liuliu relasiona ho Covid-19. “SEKOMS prontu kolabora tanba ida ne’e ita-nia devér, ita tenke divulga informasaun ne’ebé kredível ba sidadaun hotu-hotu liuliu kona-ba Covid-19 hodi evita HOAX,” Akara afirma. Enkuantu Diretór MS hateten katak, ho apoiu hosi SEKOMS ne’e sei hakmaan servisu MS nian liuliu iha parte divulga informasaun kona-ba Covid-19 ne’ebé kredível no evita HOAX ne’ebé espalla iha komunidade nia leet.

Ukránia, 28 Fevereiru 2022 – Komisáriu ba Direitu Umanu Ukránia relata katak, to’o iha domingu (27/2) ne’e, Ukránia lakon ona nia ema sivíl hamutuk na’in-210 kauza hosi invazaun ne’ebé Rúsia halo hahú hosi 24 Fevereiru 2022, haktuir BBC News.
Númeru vítima mate refere inklui mós labarik na’in-16. BBC News divulga katak labarik feto ida naran Alisa Hlans ho idade tinan hitu (7) mate iha jardín labarik nian wainhira jardín ne’e hetan bomba hosi Rúsia iha loron daruak invazaun. Iha mós membru komunidade étnika grega Ukránia na’in-10 mak mate wainhira sira-nia aldeia hetan atake iha parte súl.
‘Ami presiza páz,” deklara doutór sira iha Ukránia ne’ebé tau-matan ba ema sira ho kanek todan.
Iha 24 Fevereiru 2022 liubá Prezidente Rúsia Vladimir Putin deklara ofisialmente Rúsia nia operasaun militár ba Ukránia no hafoin hato’o tiha deklarasaun, militár Rúsia lansa kedas atake ba Ukránia.
Putin mós ameasa parte seluk atu labele envolve iha funu ne’ebé Rúsia halo.
“Sé de’it mak koko interrompe no envolve iha ami-nia asuntu, no to’o kria ameasa ba ami-nia nasaun no povu, tenke hatene katak Rúsia nia resposta sei to’o lalais no fó konsekuénsia ne’ebé imi seidauk hasoru iha imi-nia istória,” dehan Putin.
Rúsia nia asaun agresiva ne’e hahú mosu hafoin iha indikasaun katak North Atlantic Treaty Organization (NATO) nia expansaun to’o iha Europa parte leste, no Ukránia atu adere ba NATO.
Hafoin haree katak seidauk hetan ajuda hosi nasaun ka parte ruma hodi hapara funu ne’e, Prezidente Ukránia Volodymyr Zelenskyy deside uza uniforme militár nian hodi defende Ukránia iha liña frente, no nia mós husu populasaun mane sira ho idade 18-60 atu ba kaer arma hodi luta kontra Rúsia.

Dili, 04 Marsu 2022: Timor-Leste hamutuk ho nasaun 141 vota áfavór ba Rezolusaun Asembleia Jerál Organizasaun Nasaun Unidu (ONU) nian hodi kondena invazaun ne’ebé Rúsia halo iha Ukránia.
“(Rezolusaun ne’e hodi) husu atu hapara imediata funu iha Ukránia,” haktuir Gabinete Primeiru-Ministru Taur Matan Ruak nia divulgasaun.
Fonte informasaun ofisiál Gabinete Primeiru-Ministru nian haktuir, hosi rezultadu votasaun ne’ebé ONU hala’o iha 02 Marsu 2022 ne’e hatudu katak iha nasaun 5 mak vota kontra no 35 mak abstéin.
Nasaun 5 ne’ebé vota kontra Rezolusaun ne’e mak hanesan Bielorúsia, Korea Norte, Eritrea, Síria no Rúsia rasik.
Molok ne’e, iha 01 Marsu liubá, Primeiru-Minsitru Taur Matan Ruak hala’o sorumutuk iha palásiu Governu, Dili, ho reprezentasaun Uniaun Europeia (UE), Estadus Unidus Amérika (EUA), Nova Zelándia, Portugál no Fransa, hodi tau hanoin kona-ba ONU nia Rezolusaun refere.

Dili, 15 Fevereiru 2021 – Ministru Obras Públikas (MOP) Salvador dos Reis Pires deklara ohin (15/2) iha Palásiu Governu, Dili, katak molok projetu konstrusaun estrada Baukau-Vikeke hahú, la identifika rai-ku’ak memoriál 8 hosi funu mundiál daruak ka World War 2 (WW2) iha área Kaibulori, Venilale, Baukau, ne’ebé kompañia estraga tiha. “Tuir relatóriu hosi Project Management Unit (PMU) projetu nian katak planu inísiu hosi projetu ne’e liuhosi dalan ne’ebá, no ita la identifika katak iha ne’ebá ne’e uluk iha Gua (rai-ku’ak) ida, iha planu orijinál ne’e. Iha parte sorin ne’e rai naruk. Depois sira halo eskavasaun mak sira hetan Gua ne’e. […] ,” dehan Ministru Salvador. Nia esplika, kona-ba rai-ku’ak 7 (Gua 7) ne’e kompañia la estraga tanba molok ne’e identifika tiha ona. “Parte Gua 7 ne’e laiha, ne’e iha inísiu kedas tanba ami identifika, ne’e sira sei dezvia dook. Ida ke’e ne’e tanba sira dehan fou-foun ne’e autoridade lokál mak hatudu dalan maibé depois sira ke’e sira hetan, tanba Gua sira ne’e du’ut taka tiha mak sira hetan Gua ne’e,” Ministru akresenta. Tanba ne’e, nia fó ona orientasaun ba PMU atu proteje sítiu istóriku sira iha konstrusaun estrada refere “Agora proteje fila-fali,” Ministru dehan.

Dili, 10 Juñu 2020 – Konsellu Ministru, ohin, hala’o reuniaun iha palásiu Governu, Dili, ne’ebé lidera hosi Primeiru-Ministru Taur Matan Ruak no halo aprovasaun ba projetu rua ne’ebé Taur Matan Ruak aprezenta. Projetu Rezolusaun rua Governu nian ne’ebé aprezenta hosi Primeiru-Ministru Taur Matan Ruak no hetan aprovasaun mak kona-ba ezonerasaun ba atuál Prezidente RAEOA, José Luis Guterres alias ‘LUGU’ no nomeia hikas Arsénio Paixão Bano nu’udar Prezidente RAEOA foun. Iha parte seluk, Konsellu Ministru aprova mos alterasaun daruak ba Orgánika VIII Governu Konstitusionál nian, aprezenta hosi Primeiru-Ministru liuhosi alterasaun lejislativa ne’ebé aprova ona.

Dili, 06 Janeiru 2021 – Ministru Justisa (MJ) Manuel Cárceres hateten, tempu badak nia sei haruka karta hodi husu Primeiru-Ministu Taur Matan Ruak atu fó autorizasaun ba Ministériu Justisa hodi loke vaga ba ema hamutuk na’in tolunulu (30) atu sai nu’udar Konservadór Notáriu. MJ hato’o informasaun ne’e ohin (06/01), hafoin hasoru malu ho Primeiru-Ministru iha Palásiu Governu, Dili, hodi relata kona-ba programa prioridade Ministériu Justisa nian ne’ebé atu ezekuta iha tinan 2021 ne’ebé inklui mós loke vaga 30 refere. “Tanba ita agora Konservadór Notáriu ne’e iha ema ruanulu resin ida (21) de’it […] Maibé antes atu sai Konservadór Notáriu, sira tenke tuir formasaun jurídiku ne’e (durante) tinan rua to’o tinan rua ho balu […],” MJ  Manuel esplika. Tuir informasaun hosi mídia Primeiru-Ministru nian katak, ho vaga refere mak Konservadór Notáriu sira sei halo notáriu ba rejistu sivíl sira hanesan sertidaun moris no kazamentu, inklui fó títulu rai ba rai-na’in sira ne’ebé oras ne’e seidauk iha.

Dili, 07 Janeiru 2021 – Komandante Jerál Polísia Nasionál Timor-Leste (PNTL) Faustino da Costa hateten katak sidadaun sira ne’ebé viola regra prevensaun Covid-19 iha implementasaun Estadu Emerjénsia (EE) dasiak ne’e, PNTL sei aplika koima, detensaun no prosesa sira ba Ministériu Públiku. Komandante Faustino hato’o lia hirak ne’e ohin (07/01) iha Palásiu Prezidensiál Ai-tarak Laran, Dili, hafoin hasoru malu ho Prezidente Repúblika Francisco Guterres Lú Olo ne’ebé husu mós ba PNTL atu kontinua asegura implementasaun Lei no Orden iha EE Dasiak ne’e. Tanba ne’e, Komandante Faustino husu nafatin ba sidadaun hotu-hotu atu respeita regra implementasaun EE tuir Dekretu Governu nian hodi labele hetan sansaun, no presiza kolabora ho di’ak liután hosi parte hotu-hotu atu proteje komunidade hosi Covid-19.

Dili, 07 Janeiru 2021- Ekipa Provedoria ba Direitu Umanu no Justisa (PDHJ) halo Monitorizasaun ba distribuisaun ai-hán Sesta Bázika iha implemensaun Estadu Emerjénsia (EE) ba dasiak ne’e, no haree katak benefisiáriu sira laiha konsiénsia atu kumpre regra prevensaun Covid-19 iha prosesu simu apoiu ai-hán ne’e, tuir informasaun divulgadu hosi PDHJ ohin (07/01). Ekipa Monitorizasaun PDHJ informa katak iha EE dasiak ne’e sira akompaña distribuisaun Sesta Bázika ba komunidade sira iha suku Vila-verde ne’ebé lokalizada iha 8 Supermarket, no nota katak kuaze komunidade ne’ebé simu sasán sesta bázika iha suku refere la kumpre regra EE ba dasiak nian ne’ebé Governu dekretra ona, hanesan benefisiáriu balu la uza máskara no maioria laiha distánsia sosiál. Ekipa PDHJ esplika, iha suku refere lideransa komunitária no membru polísia sira aviza nafatin atu komunidade sira obedese ba regra EE dasiak nian maibé komunidade sira rasik mak laiha konsiénsia atu kumpre.

Dili, 15 Juñu 2020 – Ekipa Observadór prosesu pagamentu subsídiu hosi CAC no PDHJ inklui mos CFP identifika katak iha suku no aldeia balu, xefe suku no xefe aldeia sira fasilita juventude sira hetan asesu ba fundu agregadu familiár ne'e maske sira seidauk forma família. Tantu iha Dili no mos munisipiu sira seluk falsifika dadus agregadu familiár, tanba durante prosesu pagamentu ekipa konsege rejista benefisiáriu sira ne’ebé la elijível ,maibé juventude sira ne’e iha asesu ba fixa familia. Iha distritu balu, ekipa konsege hapara benfisiariu balu tanba seidauk forma uma-kain ka klosan hela, no hapara mos benifiariu sira seluk ne’ebé naran tama iha suku diferente. Alein hosi ne’e, ho kolaborasaun no kordenasaun ekipa MSS, ekipa observadór sira konsege kansela pagamentu ba benefisiáriu balu ne’ebé hetan redimentu boot liu $500.00 kada fulan hamutuk uma-kain 20. Xefe Aldeia no Suku balu mos aseita atu hatama nia membru familia hanesan oan, alin-feton, subriñu ka relasaun familiár besik sira ne’ebé sei klosan sai mos benefisiáriu iha Dili nomos iha munisipiu sira.

Dili, 07 Janeiru 2021: Primeiru-Ministru (PM) Taur Matan Ruak hateten katak esforsu sira ne’ebé Governu halo hodi prevene Covid-19 hanesan medida restrisaun, suspensaun no obrigatóriu kumpre regra Estadu Esmerjénsia (EE) ne’e atu nune’e sidadaun ida labele mate iha Timor-Leste. “Esforsu sira ne’ebé ita halo para evita ema labele mate, sira ne'ebé infetadu labele mate, maibé mós sira labele kontajia ba sira-nia família sira no ba komunidade,” nia hato’o lia hirak ne’e ohin (07/01), hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál Ai-tarak Laran, Dili. Tanba ne’e Xefe Governu husu atu inan-aman no populasaun tomak tenke koopera hodi kumpre regra sira ne’ebé Governu implementa ona iha EE ne’e hodi evita kontájiu Covid-19 iha Timor-Leste.

Dili, 08 Janeiru 2020 – Ministru Administrasaun Estatál (MAE) Miguel Perreira informa katak Prezidente Autoridade Munisipál Baukau no Administradór munisípiu Vikeke no Lautén sei simu posse. ”Semana oin sei fó posse ba Prezidente Autoridade Munisipál foun Baukau nian, no posse ba Administradór Munisípiu Lautén no mós ba Administradór Munisípiu Viqueque,” MAE Miguel informa ohin (08/01) iha Palásiu Governu, hafoin hasoru malu tiha ho Xefe Governu Taur Matan Ruak. Nia esplika, Administradór foun munisípiu Lautén nian sei simu posse iha loron segunda, Prezidente Autoridade Munisipál Baukau foun sei simu posse iha loron tersa no Administradór foun munisípiu Vikeke nian sei simu iha loron kinta.

Afeganistaun, 08 Janeiru 2021 – Grupu milísia hosi rai Taliban halo atake iha provínsia Uruzgan, Helmand no Kunduz iha Afeganistaun durante loron rua iha kuarta (06/01) no kinta (07/01), hodi rezulta ema na’in 20 resin mate, tuir informasaun ne’ebé Kompas Indonézia divulga. Autoridade ida iha provínsia Uruzgan, Mohammad Karim haktuir katak akontese explozaun bomba ida iha provínsia refere hodi hamate elementu seguransa na’in neen (6). Iha provínsia Helmand, ofisiál autoridade ida ho naran Attaullah Afghan relata katak akontese atake hosi grupu Taliban iha kuarta ne’e, rezulta kuaze ema na’in lima (5) resin mak mate. Vítima sira ne’e maioria labarik no feto. Nia haktuir tán, Akontese mós atake iha provínsia Kunduz ne’ebé hamate ema liu na’in sanulu resin rua (12). Porta-vóz Taliban, Zabihullah Mujahid informa, nia rekoñese atake refere tanba ne’e nia sei responsabiliza. Zabihullah mós informa katak milísia Taliban oho kuaze elementu seguransa liu ema na’in sanulu resin lima (15).

Dili, 04 Marsu 2022 – Agrikultór Santiago Barros Ximenes husu ba parte Governu atu kanaliza bee-moos ho di’ak ba agrikultór sira iha Timor-Leste tanba barak mak halo to’os hodi kuda modo no seluk tán ba nesesidade moris nian maibé hasoru beibeik difikuldade iha bee-moos.
Santiago informa ba Timor News, ohin (04/5) iha nia to’os, Manleuana, Dili, no nia akresenta katak ninia to’os hodi kuda modo durante ne’e depende de’it ba udan-been hodi rega maibé wainhira udan para entaun difísil atu hetan bee.
“Bee laiha, uza udan-been de’it. Baibain ne’e pam ne’e maibé agora aat tiha pasénsia bee laiha,” Santiago esklarese.
Tanba ne’e Santiago husu ba Governu atu haree bee-moos ba agrikultór sira. Nia mós ezije atu Governu resolve lalais kanalizasaun bee-moos iha bee-matan Tohu Metan, Kasnafar, Dili, ne’ebé hetan estragus hosi udan boo foin lalais ne’e.

Dili, 12 Juñu 2020 – Primeiru-Ministru Taur Matan Ruak hateten ba Prezidente Autoridade RAEOA foun, Arsénio Bano, katak Oekusi iha ona nia liman no nu’udar nia responsabilidade tomak, nune’e, Arsénio ho ekipa mak sai ona determinante ba Oekusi nia dezenvolvimentu. “Señór Prezidente, sira hotu (povu Oekusi) iha ita-boot nia liman, ita-boot mak kondutór, ita-boot mak pilotu, aviaun riba tun responsabilidade ita-boot nian, ró mout responsabilidade ita-boot nian, kareta xoke responsabilidade ita-boot nian, ami sira apoia de’it, determinante mak ita-boot Señór Prezidente no ita-boot nia ekipa, ne’ebé dezeju boa sorte”, dehan Taur Matan Ruak. Taur Matan Ruak, husu mos ba povu atoni sira tenke hamutuk liuliu iha hahalok hodi kontribui ba unidade. “Ha’u husu atu Oekusi oan sira hamutuk ida de’it la’os de’it iha ibun maibé liuliu iha hahalok, no hotu-hotu tau matan para apoiu sidadaun sira ne’ebé ita-boot sira nia inan-aman rasik, família rasik iha ne’ebá laiha ida númeru um, laiha ida númeru dois e tão pouco iha númeru três, hotu-hotu atoni, hotu-hotu ema ida de’it, hotu-hotu timoroan (...) ha’u pesoalmente hakarak husu ba Oekusi oan sira, atoni oan sira, ha’u la hatene Baikenu ohin tiu Bano ko’alia saida ha’u la hatene maibé ha’u hatene dehan hotu-hotu tenke hamutuk ne’ebé ha’u hakarak halo liafuan ne’e hanesan mos ha’u nian no hamutuk, iha ne’ebá laiha CNRT, iha ne’ebá laiha PLP, iha ne’ebá laiha FRETILIN, iha ne’ebá laiha KHUNTO, iha ne’ebá atoni de’it”, dehan Taur Matan Ruak.

Manufahi, 19 Juñu 2020 - Ministériu Agrikultura no Peskas (MAP) liuhosi Diresaun Nasionál Agrikultura, Ortikultura no Extensaun, Departementu Produsaun Alimentár hala’o lansamentu kuda hare jerál iha Demplot uza adubu organiku POC Nassa, Super Nassa no Armonik ba segunda époka tinan 2020 ho totál 500 ektares iha área irigasaun Karau Ulun, Suku Betano, Postu Administrativu Same, Munisípiu Manufahi iha loron 18 Juñu 2020.  Ministru MAP hateten katak, Lansamentu kuda hare iha Betano tuir tarjetu iha mil ektares maibé tanba problema iha irigasaun no tratores ne’ebé aat hotu nune’e iha segundu epoka konsege kuda de'it 500 ektares. Tratores 35 mak aat no hela de'it trator unidade 5 mak funsiona, nune’e tratór 5 ne’e labele kobre hotu natar iha irigasaun Karau Ulun. Tratór sira ne’ebé aat labele halo manutensaun tanba sei hein hela orsamentu hosi Governu.  Xefe grupu Hametin, Hendrique Perreira hateten, agrikultór sira senti kontenti tanba Estadu liuhosi MAP ajuda ona sira maneira oinsá atu kuda hare ho sistema adubus POC Nassa. Ho maneira ne’e, nia fiar katak sira sei hasa'e produsaun hare iha futuru oin mai. Iha programa lansamentu ne’e partisipa hosi, Administradór Munisípiu Manufahi, Komandante jerál PNTL Munisípiu Manufahi, autoridade lokál no komunidade agrikultór sira.

Aileu, 18 Juñu 2020 – Vise Primeira-Ministra, nu’udar mos Ministra Solidariedade Sosiál no Inkluzaun (MSSI), Armanda Berta dos Santos, hala’o observasaun pagamentu subsídiu ba uma-kain sira iha suku Liurai, Aileu Vila, Aileu, iha Kinta ne’e (18/6). Iha observasaun ne’e, Xefe suku Liurai, Ely Dias Gomes, expresa sentimentu kontente ho subsídiu ne’ebé Governu oferese ba komunidade sira, maske uitoan maibé bele tulun ona hodi rekupera komunidade nia ekonomia iha tempu Estadu Emerjénsia tanba Covid-19. Iha fatin hanesan, Armanda Berta hateten katak simu kritika oioin hosi komunidade sira maibé ho kritika sira ne’e sei motiva nia atu kualifika knaar nu’udar Governante. “Ha’u simu krítika hosi ita-nia komunidade sira maibé ho krítika sira ne’e atu motiva di’ak liu tan ha’u-nia knaar iha momentu ida ne’e, no nu’udar ezekutadora tenke simu krítika sira hosi ita-boot sira”, dehan Armanda Berta. Iha parte seluk, Ministra ne’e hateten mos katak subsídiu ne’ebé Governu fó ho objetivu atu rekupera ekonomia kada família nian, maske uitoan maibé importante mak komunidade sira tenke sente hotu.

Manufahi, 26 Janeiru 2021 – Governu liuhosi Sekretaria Estadu Arte no Kultura (SEAK) seidauk harii muzeu hodi tau sasán lulik sira ne’ebé lisan-na’in hosi munisípiu 13 entrega ba Dom Boaventura iha tinan 2012 liubá wainhira realiza serimónia selebrasaun tinan 100 funu 1912 iha Manufahi. Administradór munisípiu Manufahi Arantes Isaac Sarmento haktuir ohin (26/01) iha nia knaar-fatin iha Manufahi katak, sasán lulik sira hanesan belak-lulik sanulu resin haat (14) no surik rua (2) ne’e oras ne’e asegura hela iha edifísiu Administrasaun Manufahi. Nia esplika katak SEAK molok ne’e promete ona atu harii muzeu refere no hosi parte Administrasaun Manufahi mós entrega ona rai éktare rua (2) ba parte SEAK maibé to’o agora rezultadu laiha. Sasán lulik sira ne’ebé munisípiu 13 oferese ne’e hodi valoríza aswa’in Dom Boa Ventura ne’ebé lidera funu Revolusaun kontra portugés sira iha tinan 1912, ne’ebé koñesidu ho funu Maun-Fahe 1912.

Dili, 03 Fevereiru 2021 – Ministériu Obras Públikas liuhosi Diretór Diresaun Jerál Administrasaun no Finansa (DJAF) Januário Barbosa, iha kuarta (03/02) ne’e, entrega ona dokumentu konkorente sira nian ba vaga iha Bee Timor-Leste, E.P (BTL, E.P), no simu direita hosi Prezidente BTL, E.P Carlos Peloi dos Reis, iha edifísiu BTL, E.P Kaikoli, Dili. Dokumentu sira ne’ebé Diretór DJAF entrega ba Prezidente BTL, E.P mak hanesan karta rekerimentu no CV hosi konkorente sira ne’ebé aplika ba vaga iha BTL, E.P ne’e. Vaga refere BTL, E.P loke iha Janeiru liubá hodi rekruta ema ba pozisaun hamutuk 16 tuir informasaun ne’ebé publikadu hosi empreza ne’e.

Dili, 10 maiu 2019, Iha serimónia taka eventu Fórum de Diálogo de Dili 2019 Prezidente Repúblika iha nia diskursu, nia subliña katak Jornalismu Livre Mak Baze Fundamental Ba Kualker Rejime Demokrátiku. “Ita hotu iha konsiênsia katak jornalismu livre mak baze fundamental ba kualker rejime demokrátiku. Demokrasia ida hatudu nia kualidade liuhosi responsabilidade no maturidade ne’ebé profisional sira husi komunikasaun sosial hatudu. Rejime totalitáriu sira iha komunikasaun polítika, maibe komunikasaun ida ne’e bazeia ba auto-promosaun husi rejime nian rasik no laiha debate, la hanesan ho komunikasaun iha rejime demokrátiku ida ne’ebé bazeia ba debate públiku no nesesidade atu fo resposta ba krítikas husi partidu polítiku no sidadaun sira.” [...] “Kondisaun fundamentál ida ba demokrasia mak iha liberdade espresaun no imprensa ida ne’ebé responsável no livre. Ezisténsia Conselho de Imprensa de Timor-Leste hanesan kontribuisaun boot ida ba formasaun no informasaun responsável hosi sidadaun sira. Sosiedade ida atu iha sidadaun sira ne’ebé responsável nesesita média ida ne’ebé fo informasaun ho kualidade. Wainhira informasaun laiha kualidade no la kredível bele lori sidadaun sira hola desizaun ne’ebé sala no laiha mos kualidade em termus de serteza no seguransa. Jornalista mak bele fahe informasaun importante no relevante, no promove debates, hodi fó fatin ba parte hotu-hotu atu espresa sira nia hanoin rasik. Ida ne’e sei fó oportunidade ba sidadaun sira atu halo sira-nia opsaun ho momos no responsabilidade. Interese públiku mak fó legitimidade ba jornalismu. Fortalese demokrasia signifika reforsa kualidade Komunikasaun Sosial.” [...]

Dili, 15 Jullu 2020 - Xefe Estadu Maiór Jenerál, Lere Anan Timur, iha audiénsia ho Prezidente Repúblika, Francisco Guterres Lú Olo, ohin, hodi informa kona-ba situasaun seguransa iha Timor-Leste ne’ebé la’o hakmatek no servisu F-FDTL nian. Hafoin enkontru ne'e remata, Lere Anan Timur hateten katak veteranu sira nu’udar membru ativu F-FDTL sei halo esforsu tomak atu husik buat di’ak ba jerasaun foun ne’ebé sei hatutan F-FDTL ba oin. Ba membru F-FDTL ne’ebé foin lalais Komandu hasai hosi Forsa Armada, Lere Anan Timur hateten, kestaun importante mak lealdade. “Kestaun importante ba ha’u mak lealdade. Ida ne’e to’o ona. Ema jura ba bandeira ida, ema jura ba objetivu ida. Ema jura depois halo buat seluk, ne’e mak la leál ne’e”, dehan Jenerál Lere. Iha parte seluk, Lere Anan Timur hateten mos, deklarasaun balu hosi deputadu iha Parlamentu Nasionál bele kria deskonfiansa entre membru sira iha F-FDTL.

Loron 10 maiu 2019 - Programa Apoiu Polisiamentu Komunitária (PAPK) ho Fundasaun Mahein lansa relatóriu ida kona-ba servisu Ofisiál Polísia Suku (OPS) nian iha tinan 2018. Peskiza ne’e atu avalia servisu OPS nian, kumpriende sira-nia papél iha komunidade, no identifika área sira ne’ebé presiza atu hadia no hetan apoiu iha futuru. Deskobre katak, 80% membru komunidade hatete katak OPS nia prezensa vizibel iha komunidade no 76% membru komunidade hatete OPS responde ho lalais ba insidente sira. Obstákulu sira ne’ebé identifikadu ralasiona ho servisu OPS nian, maka limitasaun kuñesementu ba lei no prosedimentu sira, hetan funsaun dupla, falta uma no ekipamentu sira. Komandante Jerál, reprezentante Embaixadór Novazelándia no superiór PNTL inklui Komandante Distritu sira partisipa iha lansamentu ne’e. Komandante Jerál husu ba Komandante Distritu sira atu fó atensaun ba rekomendasaun sira no presiza atu inklui iha sira-nia planu asaun. PAPK apoiu husi Ministériu Estranjeiru no Komersiu Novazelándia nian iha Timor-Leste.

Manufahi, 07 Marsu 2022 – Administradór munisípiu Manufahi, Arantes Isaac Sarmento, bolu atensaun katak funsionáriu públiku sira iha Manufahi ne’ebé abandona servisu hodi ba partisipa fali iha kampaña polítika ba Eleisaun Prezidensiál sein submete karta lisensa ruma sei hetan sansaun disiplinár.
“Hanesan funsionáriu públiku, kandidátu prezidente repúblika na’in-16 ne’e ita hotu nian, tán ne’e hanesan funsionáriu públiku la bandu atu partisipa iha atividade kampaña polítika, maibé tenke hatama karta lisensa sein vensimentu ka lisensa anuál, maibé iha loron sábadu-domingu funsionáriu públiku sira livre bele tuir atividade kampaña polítika,” Arantes informa ida ne’e, ohin (07/3) iha administrasaun Manufahi, iha nia diskursu nu’udar inspetór serimónia hasa’e bandeira semana dahuluk fulan Marsu nian.
Arantes hato’o asuntu refere tanba deskonfia katak iha funsionáriu públiku balu mak ba tuir kampaña maibé laiha karta lisensa ruma.
Diretora Provedór ba Direitu Umanu no Justisa (sigla portugés PDHJ) delegasaun munisípiu Manufahi, Françelina Tilman mós hateten, funsionáriu sira iha direitu atu partisipa iha atividade kampaña polítika maibé fora hosi oras servisu nian.
Enkuantu parte PDHJ mós halo hela monitorizasaun hodi bele detekta funsionáriu públiku sira ne’ebé partisipa kampaña sein lisensa.

Dili, 02 Abril 2021 – Liuhosi komunikadu imprensa, Sentru Integradu Jestaun Krize (SIJK) informa katak rejista tán kazu Covid-19 foun hamutuk na’in-34 iha munisípiu Dili, kompostu hosi mane na’in-19 no feto na’in-15, no hosi kazu 34 ne’e na’in-2 deteta iha Ataúru. SIJK esplika, pasiente Covid-19 foun 2 iha Ataúru ne’e halo viajen hosi Dili iha 31 Marsu. Iha Dili sira hela iha Bidau Santana, no ekipa saúde buka tuir hela sira-nia kontaktu besik iha Dili no mós iha Ataúru. Dili iha tán cluster foun rua mak Ataúru no aldeia Rai-Na’in, suku Bairu-Pité, nune’e totál iha cluster 50 mak rejista ona no cluster sira ne’e hatudu nafatin atividade hada’et Covid-19. Iha mós pasiente rekuperadu foun na’in-24 ne’ebé SIJK relata ohin liuhosi komunikadu imprensa refere, nune’e totál jerál pasiente ne’ebé baixa hela iha Timor-Leste sa’e ba na’in-461.

Díli, Sesta-Feira, 10 maiu 2019 - Sekretáriu Estadu Kooperativas (SECoop), Arsenio Pereira da Silva halo reuniaun ho Embaixadór Japaun iha Timor-Leste iha Gabineti SECoop. Sekretáriu Estadu Kooperativas Arsenio Pereira da Silva iha nia intervista ho jornalista sira hateten katak objetivu husi reuniaun hodi koordena malu diak liu tan bainhira halo vizita servisu ba Japão iha fulan ida ne'e nia laran. Durante vizita servidu iha Nasaun refere SECoop sei partisipa iha konferénsia kooperativas agrikultura regional ninian, sei hasoru malu mós ho Ministériu ne'ebé mak iha ligasaun ho Kooperativas mak Ministériu Agrikultura no Peskas.  Vizita ba Japaun ninia vantajen ba Governu Timor leste mak bele ba haree sentru prosesamentu produtu kooperativas sira nian iha Nasaun refere hodi nune'e ba oin Governu Timor Leste bele servisu ho Ajénsia JICA hodi prosesa produtus kooperativas nian antes lori ba merkadoria, nomos haree kooperativas nia susesu hodi mai implementa iha ita nia rain.

Dili, 30 Juñu 2020 - Hiam Health partilla ho ita katak Salsa nu'udar moda-tahan ida ne'ebe maka riku tebes ho nutrientes. Laos ida ne'e deit maibé salsa mos sai nu'udar rekursu prinsipal husi magnesiu no potasiu no mos iha variedade vitamina oioin hanesan vitamina A, B, C no K ne'ebe maka ita nia isin presiza. Aleinde vantajén sira iha leten, salsa mos riku ho antioxidan no diak tebes atu ita konsumu hodi bele hasa'e ita nia sistema imunidade. Hiam Health fó hanoin mai ita atu konsumu Salsa lorloron hodi hadiak ita nia saúde.

Dili, 06 Jullu 2020 – Ministru Obras Públikas (MOP), Salvador Pires hala’o inspesaun ba projetu Estrada Baukau-Venilale no Venilale-Vikeke (Baukau-Vikeke). Projetu estrada nasionál trosu Baukau-Venilale no Venilale-Vikeke ne'e kontrui hosi kompañia Internasionál CRIG-COVEC ho distánsia Kilómetru 58 resin, ho orsamentu millaun 44 dólar Amerikanu, fundu empréstimu hosi Banku Dezenvolvimentu Aziátiku (sigla inglés ADB). Lansamentu fatuk dahuluk ba konstrusaun estrada Baukau-Vikeke ne’e hala'o hosi MOP, iha 09 Agostu 2019. Projetu estrada ne'e iha Lot 2, Lot dahuluk mak hosi Baukau to'o Venilale no Lot daruak mak hosi Venilale to'o Vikeke. Hafoin lansamentu kompañia konstrutór no supervizór mobiliza kedas ekipamentu pezadu no halo levantamentu dadus ba reasentamentu ka indiminizasaun ba komunidade nia ai-horis ne'ebé afeitadu hosi konstrusaun ne'e rasik. Konstrusaun projetu ne'e sei hala'o durante tinan tolu nia-laran, hahú hosi Agostu 2019 no sei termina iha Fevereiru 2022.

Dili, 02 Jullu 2020 - Reitór Universidade Nacional Timor Lorosa’e (UNTL), Francisco Martins, akompaña hosi Proreitór ba Asuntu Planu i Dezenvolvimentu Institusionál, Profesór Leonel da Silva, hamutuk ho Ekipa husi Ministériu Obras Públika, Domingos Sequeira ho Octavio Pereira, halo inspesaun daruak ba konstrusaun edifísiu tolu foun ne’ebé foin harii iha UNTL. “Ita halo inspesaun ne’e, atu haree diretu progresu kontrusaun nian relasiona ho aprezentasaun husi kompañia kontratór sira liuhosi reuniaun ohin ne’ebé partisipa mos hosi Ekipa Ministériu Obras Públika nian”, dehan Reitór iha Kampus Sentrál UNTL nian, Dili (01/07). Reitór mós hatutan katak progresu ba obra Edifísiu Administrasaun no Lojístika (Kampus Sentrál) atinje ona 24.50%, Edifísiu Fakuldade Medisina i Siénsia Saúde (Kampus Caicoli) atinje ona 28.28% no Edifísiu Fakuldade Ekonomia i Jestaun (Kampus Canto Rezende) atinje ona 20.15%. Prosesu inspesaun refere hahú ho aprezentasaun, iha Sala Video Konferénsia Reitoria UNTL, kona-ba progresu konstrusaun nian husi kompañia Aitula Unip. Lda no kompañia Linier Unip. Lda ne’ebé responsável ba konstrusaun edifísiu tolu refere.

Universidade Nasionál Timor Lorosa'e (UNTL) nia Fakuldade Medisina Siénsias Saúde (FMSS) realiza serimónia yudisium (10/05) ba finalista na'in 24 ne'ebé kompleta ona sira-nia Juramentu Profesionál. Reprezentante Magnífiku Reitór UNTL nian, Proreitór ba Asuntu Akadémiku Profesór Miguel Maia do Santos, iha salaun Esperaça da Pátria, Díli, hateten katak FMSS nia graduadus importante ka iha komunidade atu transmite, transforma no transfigura melloramentu asisténsia saúde iha Timor-Leste. "Ha'u fiar katak ho evolusaun dezenvolvimentu umanu ne’ebé fakuldade ne’e prodús bele informa no transforma mentalidade sosiedade nian hodi apresia asaun preventiva sira," dehan Proreitór. Dekanu FMSS-UNTL, Profesór Jose Dionisio Ximenes, hateten fakuldade iha papel atu prodúz futuru médiku sira hodi serví timoroan sira ne'ebé presiza asisténsia saúde liuhusi fasilidade sira saúde iha ospitál, sentru saúde inklu klínika saúde iha teritoriu tomak. "Ohin ita hotu mai asiste yudisium ba finalista sira iha eventu espesiál ida ne’ebé fakuldade atribui títulu akadémiku ba finalista husi Eskola Superiór Farmasia nain 23 no eskola Superiór Medisina Jerál nain ida (1) ne’ebé prienxe hotu ona kritériu ne’ebé fakuldade iha,” haktuir tan Dekanu FMSS. “Husu ba alin resen-juradu sira atu uza títulu akadémiku ne’ebé imi hetan ona atu aplika siénsia ne’ebé profesór sira transmite iha uma universidade ne’e hodi serví komunidade ho di’ak no profisionál.” Iha serimónia yudisium rere, Profesór Miguel Maia dos Santos entrega mós lista graduadu sira-nian ba Ministériu Saúde atu uza bazeia ba nesesidade ministériu nian. Vise-Ministru ba Dezenvolvimentu Estratéjiku Saúde, no Minitro Em Exercício, Bonifácio Maukoli dos Reis, enkoraja FMSS-UNTL hodi nafatin forma graduadu sira iha área ne’ebé konsentradu hodi kontribui ba dezenvolvimentu siénsia nasionál saúde nian iha Timor-Leste.

Dili, 07 Marsu 2022 - Ministra Saúde (MS), Odete Maria Freitas Belo, ho Vise Ministru Saúde, Bonifácio Maucoli, akompaña hosi Prezidente Komisaun Funsaun Públika (sigla portugés, CFP), Faustino Cardoso Gomes, hala’o serimónia termu aseitasaun ba médiku espesialista ho tékniku aliadu saúde hamutuk na’in-33, ohin (07/3) iha Palácio das Cinzas, Kaikoli, Dili.
CFP konsidera klasifikasaun finál hosi prosesu rekrutamentu ba médiku espesialista na’in rua-nulu-hitu (27) no Tékniku Aliadu Saúde na’in neen (6) ne’e mak kandidatu ba klasifikasaun ho valór boot iha pozisaun sira ne’e.
Ministra Saúde iha nia intervensaun hateten, “parabéns ba empozadu médiku espesialista foun hamutuk 27 no tékniku aliadu saúde 6 ne’ebé foin simu termu aseitasaun hanesan funsionáriu públiku tuan maibé ho grau foun no hanesan funsionáriu foun ba tékniku aliadu saúde iha mahon Ministeriu Saúde nian”.
Ministra relata katak, Ministeriu Saúde to’o iha Dezembru 2021 iha totál funsionáriu permanente hamutuk na’in-5.149 ne’ebé kompostu hosi rejime jerál hamutuk na’in-1.208 no rejime kareira espesiál hamutuk na’in-3.941.

Manufahi, 15 Jullu 2020 - Komandu PNTL Manufahi kaptura membru organizasaun arte-marsiál KORK na’in-66, iha kuarta ne’e (15/07),  ne'ebé hala’o atividade ezame sa’e sintu no halo juramentu iha aldeia Turon, suku Babulu, postu-administrativu Same, Manufahi. Komandante Komandu PNTL Manufahi, Joni Viana das Regras, informa katak membru KORK na’in-66 ne’e mane na’in-64 feto na’in-2, kompostu hosi idade adultu na’in-49 no idade minoridade na’in-17. Hafoin halo kapturasaun, polísia lori kedas ba iha Kuartél Polísia Manufahi hodi submete ba prosesu investigasaun durante oras 12. Joni Viana das Regras esplika katak parte Polísia mós informa direita kedas ba Ministériu Públiku hodi prosesa tuir lei ne’ebé vigora iha Timor Leste. Komandante Polísia Manufahi ne’e subliña, iha kapturasaun ne’e PNTL prende mós sasán kro’at balu inklui fita ho farda organizasaun nian.

Dili, 09 Jullu 2020 - Ministra Negósiu Estranjeiru no Kooperasaun (MNEK), Adaljiza Magno, hateten katak asuntu negosiasaun fronteira terestre entre Timor-Leste no Indonézia kuaze finaliza ona, maibé Covid-19 nia impaktu mak halo negosiasaun refere paradu tiha. “Asuntu fronteira terestre kuaze atu finaliza ona. Ita hatene katak, Maritime Boundary Office (MBO) mak toma responsabilidade ba fronteira terestre, maibé surtu Covid-19 nia impaktu halo negosiasaun paradu”, dehan Adaljiza Magno. Ministra ne’e hatutan katak sei kontinua negosiasaun fronteira terestre wainhira situasaun normalizadu ona. “Nune’e depois de situasaun normaliza mak kontinua fila-fali negosiasaun fronteira terestre entre Timor-Leste ho Indonézia”, Afirma Ministra Adaljiza. MNEK hato’o informasaun hirak ne’e ba jornalista sira hafoin remata Sorumutuk Konsellu Ministru, iha kuarta ne’e (08/7), iha Palásiu Governu.

Dili, 29 Jullu 2020 - Konsellu Ministru hala'o sorumutuk ida, ohin (29/7), iha Palásiu Governu, hodi analiza aprezentasaun hosi Membru Governu balu nia planu no programa polítika. Iha sorumutuk ne'e, Governu aprova mos nomeasaun Florentino Mateus Soares Ferreira ba kargu nu'udar Prezidente Konsellu Diretivu Autoridade Nasionál Petróleu no Minerál (ANPM), ba mandatu tinan haat (4) nian. ANPM atua hanesan instituisaun reguladora ida ba setór no indústria sira petróleu nian no ba rekursu minerál Timor-Leste nian. Iha sorumutuk ne'ebé lidera hosi Primeiru-Ministru Taur Matan Ruak ne'e, hetan partisipasaun hosi membru VIII Governu nian.

Dili, 18 Janeiru 2021 – Governu Tailándia liuhosi nia Embaixadór iha Timor-Leste, Ekapol Pollpipat, afirma katak Tailándia prontu apoia formasaun ba Sekretaria Estadu Kooperativa (SEKOOP) kona-ba dezenvolvimentu kooperativa kréditu uniaun. "Ami prontu ajuda Sekretaria Estadu Kooperativa atu dezenvolve setór kooperativa, oinsá fó formasaun iha área kooperativa nian no ami espera kooperasaun ne'e sei realiza iha tempu badak", dehan Ekapol, hafoin hasoru malu ho Líder SEKOOP Elizario Ferreira, ohin (18/01) iha nia knaar-fatin Dili. Líder SEKOOP Elizario esplika katak iha Tailándia dezenvolvimentu kooperativa kréditu uniaun la’o ho di’ak tebes, tanba ne’e formasaun ne’ebé sira atu fó sei dezenvolve liután setór kooperativa kréditu iha Timor-Leste. SEKOOP hatutan, formasaun ne'ebé Governu Tailándia oferese ne'e ema hamutuk 30 to'o 40 mak sei partisipa via online iha tempu badak nia laran.

Manufahi, 18 Janeiru 2021 – Administradór Munisípiu Manufahi Arantes Isaac Sarmento informa ohin (18/01) iha nia knaar-fatin katak, nia lamenta tebes ho informasaun kona-ba ema deskoñesidu ne’ebé lori kilat boot ba halo atividade kasa ilegál hodi tiru mate tiha komunidade sira-nia karau hakiak tolu. Nia esplika, kasa ilegál ne’ebé akontese iha kinta (14/01) kalan iha suku Dotik postu-administrativu Alas ne’e tenke loke prosesu investigasaun, tanba iha Alas estabelese ona lei kulturál tara-bandu kona-ba kasa animál fuik ka hakiak. Komandante Komandu Polísia Manufahi Superintendente Polísia Joni Viana das Regras informa mós iha segunda (18/01) ne’e katak, Polísia to’o tiha ona iha fatin akontesementu hodi justifika loloos kazu ne’e, maibé kazu refere la submete ba prosesu investigasaun tanba komunidade seidauk hato’o keixa ba Polísia. Komunidade sira haktuir kronolojia katak, kazu refere akontese iha kinta (14/01) kalan, ema deskoñesidu tiru mate karau hakiak tolu, sira tula tiha rua ba kareta hodi ba no ida sira husik hela iha rai.

Manufahi, 27 Jullu 2020 - Komunidade uma-kain 36 ho totál populasaun 314 iha aldeia Sarin, suku Dotik, postu-administrativu Alas, durante tinan besik 20 ona konsumu bee mota no udan-been tanba la asesu ba bee moos. Komunidade sira hosi aldeia refere, iha 24 Jullu liubá, informa katak, problema bee moos iha aldeia ne'e, komunidade sira ba kuru bee iha mota no iha tempu udan wainhira mota fo'er komunidade sira tenke konsumu de'it udan-been. Iha tempu bailoro, komunidade sira tenke la'o ain kilómetru rua ho balu hodi asesu ba bee moos. Iha mós problema seluk ne'ebé sira enfrenta mak la asesu ba eletrisidade, estrada aat no sira-nia hela-fatin mos hetan ameasadu hosi mota Klere wainhira udan-boot.

Dili, 10 Abril 2021 – Governu liuhosi Ministériu ba Asuntu Parlamentár no Komunikasaun Sosiál (MAPKOMS) no Sekretaria Estadu ba Komunikasaun Sosiál (SEKOMS) hahú koordena ho Ministériu Saúde atu bele fasilita ona prosesu vasinasaun kontra Covid-19 ba Jornalista liña frente sira, tuir informasaun ne’ebé Xefe Gabinete SEKOMS Osório Ameida hato’o ohin (10/4) iha Palásiu Governu, Dili. “Ne’e duni ekipa SEKOMS sei komunika no koordena ho maluk mídia sira atu hahú hatama naran sira ne’ebé atu tuir vasinasaun Covid-19,” Osório akresenta. Parte MAPKOMS no SEKOMS mós komunika ona ba malu atu servisu hamutuk hodi mobiliza jornalista liña frente sira atu bele simu vasina Covid-19 iha tempu badak.

Dili, 15 Jullu 2020 - Sekretáriu Estadu Terras no Propriedade, Mario Ximenes, hateten katak indika ona fatin ida ba grupu Arte Moris hodi hala'o hikas sira-nia atividade hanesan baibain. Mario Ximenes hato'o deklarasaun ne' e wanihira hamutuk ho Sekretáriu Estadu ba Komunikasuan Sosiál, Merício Akara, hodi hala’o enkontru ho Grupu Arte Moris, ohin (15/7), iha sala reuniaun SEKOMS, Palásiu Governu. Mario Ximenes hateten, Governu indika fatin rua permanente iha MTCI nia kotuk maibé sei halo koordenasaun ho tékniku no pontu fokál sira atu hadi'a fatin ne’e molok entrega ba grupu ne’e hodi hala’o atividade. Sekretáriu Estadu ne’e afirma, grupu ne’e bele ba hasoru Diresaun Jerál Terras no Propriedade atu hatudu fatin tanba desizaun ne’ebé foti hosi Ministériu Justisa no Sekretáriu Estadu Terras no Propriedade klaru ona. Molok ne’e, grupu Arte Moris okupa edifísiu estadu ida iha Komoro, Dili, maibé governu deside hodi hasai grupu refere hosi fatin ne’e ho razaun atu harii Sentru Kulturál.

Dili, 17 Jullu 2020 - Embaixadora Timor-Leste ba Austrália, Inês Maria de Almeida, partisipa iha konferénsia via aplikasaun Zoom ho Konsúl Jerál Timor-Leste nian iha Darwin, Celio Moniz, no Membro Parlamentu Federál Australia, Luke Gosling. Enkontru ne'ebé hala'o ohin ne'e, ho objetivu atu diskute kona-ba dezafiu ne'ebé mak produtór haas iha Teritóriu Norte Austrália nian hasoru mak menus traballador 5000 ba ku'u haas tanba impaktu hosi COVID-19. Kona-ba asuntu refere, Embaixadora Inês Maria de Almeida explora hela posibilidade atu koopera ho parte relevante atu oinsá mobiliza traballadór sazonál Timoroan atus neen (600) ba Austrália hodi prienxe vaga ne'e. Diskusaun ba asuntu ne'e sei kontinua nafatin ho stakeholders sira. Asuntu seluk iha meza ba diskute mak oinsá estabelece bolla viájen Darwin-Dili atu nune'e turista sira bele vizita fali Timor-Leste.

Dili, 27 Jullu 2020 - Prezidente Repúblika, Francisco Guterres Lú Olo, ohin, iha audiénsia ho Asosiasaun Antigu Deputadu Timor-Leste, rona hanoin kona-ba fó rekoñesimentu ba membru na’in-88 ne’ebé hakerek Konstituisaun RDTL. Prezidente Asosiasaun Antigu Deputadu Timor-Leste, José Nominando Martins ‘Buras’ husu ba Prezidente Repúblika atu fó konsiderasaun ba kontribuisaun deputadu na’in-88 ne’ebé hakerek Konstituisaun RDTL. Prezidente Repúblika hateten katak sei tetu atu fó rekoñesimentu ba membru deputadu na’in-88 ne’ebé hakerek Konstituisaun. Atu fó rekoñesimentu, Prezidente Repúblika sei haree baze jurídiku kona-ba sira-nia kontribuisaun. José Buras hateten katak organizasaun ne’e mai hasoru Prezidente Repúblika Francisco Guterres Lú Olo, tanba uluk asume kargu nu’udar Prezidente Asembleia Konstituinte no ikus mai sai Prezidente Parlamentu Nasionál iha primeira lejislatura.

Dili, 29 Jullu 2020 - Xefe Estadu Maiór Jenerál F-FDTL, Lere Anan Timur, hateten katak la konkorda wainhira ema sivíl tau liman nafatin ba membru F-FDTL. "Ha'u mos la konkorda ema sivíl tau liman nafatin ba ha'u-nia soldadu, ida ne'e ha'u la konkorda", dehan Lere Anan Timur hafoin remata enkontru ho Prezidente Repúblika, Francisco Guterres Lú Olo, iha palásiu prezidensiál Aitarak-laran, Dili. Iha parte seluk, relasiona ho informasaun katak membru F-FDTL baku joven iha Manu-Meta Rai-hún, Lere Anan Timur hateten katak nia parte seidauk simu relatóriu konkreta kona-ba kazu membru F-FDTL hosi komponente Forsa Navál Ligeira baku juventude iha fatin refere. "ha'u seidauk simu keixa ne'ebé formál. Kuandu ha'u simu ona keixa formál ha'u sei husu responsabilidade ba ha'u-nia ema ne'ebé komete indisiplinar ne'e", dehan Lere Anan Timur.

Dili, 05 Agostu 2020 - Hafoin Parlamentu Nasionál aprova pedidu autorizasaun atu dekreta Estadu Emerjénsia (EE) ohin, Prezidente Repúblika Francisco Guterres Lú Olo, deklara EE ba da-haat iha Timor-Leste. Liuhosi Dekretu Presidensiál ho data 5 Agostu 2020, Prezidente Repúblika, hosi nia knaar-fatin Palásiu Prezidensiál, deklara EE Da-haat ba loron 30, hahú hosi tuku 00:00 iha loron Kinta, 6 Agostu 2020, no remata iha tuku 23:59, iha loron Sexta, 4 Setembru 2020. Ba EE ida ne'e atividade ekonómika, sosiál, kulturál, eskolár, servisu, halimar, vizita família, toka no kanta sei la'o hanesan baibain. Hotu-hotu tenke haktuir prátika prevensaun Covid-19 atu la hada'et. Prezidente Repúblika mós hateten katak hotu-hotu iha responsabilidade atu kumpri devér hodi kontribui ba luta kontra Covid-19.

Dili, 06 Agostu 2020 - Reitór Universidade Nasionál Timor Lorosa'e, Francisco Miguel Martins, hamutuk ho nia ekipa sira, halo inspesaun datoluk ohin (5/8), ba konstrusaun edifísiu UNTL nian tolu ne'ebé konstrui hela hodi haree direita progresu hosi projetu refere. Iha inspesaun ne'e Reitór hateten, "Hosi konstrusaun tolu, ida iha kaikoli ne'e atinje ona 37.05% ne'ebé konstrui hosi kompañia Linier. Ha'u orgullu ho kompañia tanba nia progresu lalaiu liu". Reitór hatutan katak nia parte sei husu ba kompañia Aitula atu haree prosesu kontrusaun ba edifísiu rua ne'ebé mak nia responsável ba tanba progresu la'o tarde liu. Pursentu ne'ebé edifísiu rua ne'e atinje mak Kampus Sentrál 26.34% no FEJ 24.205%.

Dili, 06 Agostu 2020 - Iha enkontru Konsellu Ministru ohin, Ministru Obras Públika aprezenta projetu Rezolusaun Governu nian, ne'ebé hetan aprovasaun hosi Konsellu Ministru, relasiona ho atribuisaun ba Ponte Laleia, ne'ebé iha mota Laleia nia sorin, lokaliza iha estrada nasion'al A01, ho naran 'Nelson Mandela', antigu Prezidente áfrika Súl, nu'udar mós Premiadu Nóbel Páz, no defensór boot kazu Timor-Leste nian. Inisiativa ne'e hatama ona iha komemorasaun loron internasionál Nelson Mandela, ne'ebé marka iha 18 Jullu, nu'udar nia loron moris. Iha tinan ida ne'e, selebrasaun loron ne'e konta mós korespondénsia hosi antigu Prezidente Repúblika Timor-Leste, nu'udar mós Premiadu Nóbel Páz, José Ramos Horta no selebra hosi nasaun sira ne'ebé partisipa iha eventu ne'e ho atribuisaun naran 'Nelson Mandela' ba ponte ne'ebé aprezenta Obra no moris personalidade Nelson Mandela nian.

Dili, 07 Agostu 2020 - Ministru Agrikultura no Peska (MAP), Pedro dos Reis, hamutuk ho Embaixadór Nova Zelándia no Prezidente CCITL, halo Lansamentu ba Esportasaun Kafè tinan 2020 nian, iha CCT Bidau, Dili. Lansamentu refere halo ba kafé hamutuk tonelada 18 iha kontentór, ne'ebé mak sei haruka sai ba Nova Zelándia, Estadus Unidus Amérika, Kanadá no Austrália. Pedro dos Reis rekoñese suporta hosi Parseiru Dezenvolvimentu sira atu haburas setór kafé no enkoraja CCT atu servisu hamutuk ho Governu hodi suporta rehabilitasaun plantasaun kafé no mantéin kualidade produtu. Ministru ne'e hateten mós, produsaun kafé hanesan prioridade atu diversifika Timor-Leste nia ekonomia, hasa'e komunidade vunerável nia rendimentu no fó servisu ba ema hamutuk 2000 kada loron durante tempu kolleta nian.

Manufahi, 08 Marsu 2022 – Komandante Polísia Nasionál Timor-Leste (PNTL) Munisípiu Manufahi, Superintendente Polísia Joni Viana das Regras, haktuir ohin (08/3) iha nia knaar-fatin, Manufahi, katak kazu Kordenadór partidu FRETILIN impede militante partidu CNRT ne’ebé akontese iha domingu (06/3) ne’e tanba tuir oráriu katak kandidatu Prezidente Repúblika José Ramos-Horta ho númeru sorteiu 14 ne’ebé hetan apoiu hosi CNRT ninia kampaña sei hala’o iha Manufahi iha segunda (07/3) maibé ninia apoiante sira hala’o uluk ona movimentu konvoi iha domingu (06/3), no hodi halo provokasaun hasoru Kordenadór FRETILIN Manufahi ho liafuan ‘FRETILIN la halo’ wainhira sira atu ba simu kandidatu ho númeru sorteiru 14 iha suku Holarua.
“Ho provokasaun ne’e kordenadór partidu istóriku ne’e tún hosi ninia kareta ba hakilar no duni fila militante kandidatu Prezidente Repúblika José Ramos-Horta nian,” Komandante ne’e dehan.
Nia mós dehan katak akontesimentu ne’e PNTL entrega ona ba Komisaun Nasionál ba Eleisaun (sigla portugés CNE) tanba la rezulta kanek ruma, no polísia mós to’o kedas iha fatin hodi hakalma situasaun, nune’e atividade konvoi la’o ho normál hikas.
Hosi parte CNE, Diretora CNE Manufahi Milena dos Reis, ohin (08/3) informa katak, ekipa susesu kandidatu númeru 14 nian hasoru ona CNE relasiona ho kazu refere.
“Ami fasilita ona formuláriu keixa reklamasaun (ba ekipa susesu Ramos-Horta nian) atu prienxe hodi relata ba CNE nasionál,” Milena dehan.

Dili, 14 Abríl 2021 – Sentru Integradu Jestaun Krize (SIJK) relata ohin (14/4) liuhosi komunikadu imprensa katak, deteta tán kazu pozitivu Covid-19 foun na’in-17 ne’ebé kompostu hosi mane na’in-10 no feto na’in-7, sintomátiku na’in-3 no asintomátiku na’in-14. Kazu foun hirak ne’e, SIJK informa katak deteta hotu iha munisípiu Dili, no ba loron ohin nian laiha kazu foun ne’ebé deteta iha munisípiu sira seluk no RAEOA. Iha mós pasiente rekuperadu foun na’in-14 ne’ebé SIJK relata, tanba ne’e pasiente Covid-19 ne’ebé oras ne’e baixa hela iha Timor-Leste hamutuk na’in-547.

Portugál, 19 Marsu 2022 – Rezultadu eleisaun prezidensiál segunda volta iha sentru votasaun (SV) Portu, Portugál, hatudu katak kandidatu Prezidente Repúblika (PR) ho númeru sorteiu 1, José Ramos-Horta, mak hetan vitória ho votu 39, no kandidatu ho númeru sorteiu 2, Francisco Guterres Lú Olo, hetan votu 23.
Totál eleitór iha sentru votasaun refere hamutuk na’in-63, rezulta votu válidu hamutuk 62, votu nulu 0, branku 1, votu rezeitadu 0 no reklamadu 0.
Rezultadu hosi eleisaun no kontajen votu hosi fatin seluk iha rai-li’ur oras ne’e kontinua la’o, nune’e mós iha rai-laran ne’ebé oras ne’e ekipa STAE halo ona apuramentu votu ba kandidatu númeru 1 no 2 iha kada munisípiu.

Jestór Infraestrutura Ajénsia Tecnologia da Informação e Comunicação (TIC) TIMOR I.P André Marques, halo aprezentasaun kona-ba lala’ok projetu Fibra Ótika terrestre no ezisténsia Ajénsia ne’e nian ba ekipa tékniku husi Programa Dezenvolvimentu Suku (PNDS). Objetivu husi aprezentasaun ne’e, atu esplika kona-ba lala’ok projetu Fibra Ótika terrestre nomos ezisténsia Ajénsia TIC TIMOR I.P nune’e iha futuru bele servisu hamutuk di’ak liu tan ho di’ak. Nia informa katak, TIC TIMOR I.P halo ona instalasaun rede Fibra Ótika Nasional ho nia objetivu atu kria rede governu nian rasik ba Munisípiu no kobre mós iha Dili liu husi Oli Pezadu ne’ebé EDTL sira halo ho nune’e TIC Timor I.P dada tutan husi sub estasaun sira ne’e ba iha Autoridade Munisípiu sira no iha futuru sira sei sai distributor iha munisípiu idak-idak hanesan Ministériu sira seluk ne’ebé relevante ba Ajénsia Governu nian iha Munisípiu laran. Vantajen husi projetu ida ne’e atu halo governu la depende ba operadór telekomunikasaun ne’ebé maka eziste iha TL. TIC TIMOR I.P mós oferese korreiu eletróniku video conference nomos voice over I.P no rede ida ne’e 100% governu nian tanba ne’e sei la depende ba operadór sira ne’ebé maka iha atu nune’e bele asegura segredu governu nian ida ne’e hanesan infraestrutura báziku atu implementa governu eletróniku, alende ida ne’e nia mós prontu atu dada kabu sub mariñu mai iha ne’e. Entretantu institutu públiku ne’e mós, halo ona koneksaun ba liña Ministériu balun hanesan Ministériu Obras Públika, Ministériu Saúde, MNEK, MRLAP no GPM ida ne’e nia objetivu atu kria rede lokál tanba dala barak iha Ministériu atu ba Freebalance tenke ba tiha liur maka fila fali mai maibé rede Fibra Ótika terrestre dada direta ba iha Ministériu Finansas koneta direta ba rede governu nian ne’ebé koneta diretamente husi TIC TIMOR I.P.

Dili, 14 Agostu 2020 – Sekretáriu Estadu ba Formasaun Profisionál no Empregu (SEFOPE), Alarico de Rosário, fahe sertifikadu ba formandu na’in-88 ne’ebé tuir ona formasaun iha sentru formasaun HADESTA iha área Inglés, Portugés, Administrasaun no Jornalizmu. SEFOPE apela ba formandu hirak ne’ebé simu ona sertifikadu, atu labele hotu de’it ho ida ne’e, maibé husu atu buka tuir buat ne’ebé seidauk hatene, no mós nafatin kuida saúde hodi bele compete iha merkadu traballu. Alarico husu mós ba HADESTA inklui sentru formasaun seluk iha Timor-Leste ne’ebé mak seidauk rezistu atu bele ba rezistu iha INDMO nune’e Governu liuhosi SEFOPE bele hatene.

Dili, 26 Agostu 2020 – Konsellu Ministru hala’o sorumutuk ohin, lidera hosi Xefe Governu Taur Matan Ruak, no delibera ona atu propoin ba Prezidente Repúblika Francisco Guterres Lú Olo, atu aumenta estadu emerjénsia ba loron tolunulu tán, nu’udar estadu emerjénsia dalimak. Haree ba evolusaun hosi situasaun epidemiolójika no proliferasaun kazu kontájiu Covid-19 nian ne’ebé rejista ona, no hamosu preokupasaun maka’as, tantu iha nível rejionál no mós mundiál, nune’e, Governu husu ba Prezidente Repúblika atu ho estensaun ba estadu emerjénsia, bele permite suspensaun ka restrisaun ba direitu atu halo sirkulasaun no direitu ba fiksasaun rezidénsia inklui mós direitu rezisténsia nian.

Dili, 19 Agostu 2020 – Hafoin selebrasaun santa misa ba komemorasaun loron FALINTIL remata tiha, Prezidente RDTL Francisco Guterres Lú Olo hateten katak Veteranu ba luta libertasaun nasionál barak mak ohin loron reforma ona hosi instituisaun FALINTIL, maibé seidauk iha kondisaun uma atu hatutan moris, tanba ne’e, nia husu ba Governu atu halo polítika ida hodi harii uma ba Veteranu sira. “Seidauk iha duni, tenke halo. Tenke fó dignidade ba veteranu sira. Liuhosi polítika atu harii uma ba veteranu atu bele garante restu vida ne’ebé sira sei iha”, Prezidente RDTL ne’e informa. Francisco Guterres Lú Olo hatutan tán katak, ukun-an ida ne’e lori FALINTIL sira-nia isin no raan nia folin mak ohin loron ita bele moris.

Dili, 27 Agostu 2020 – Salvador Pires ho kualidade nu’udar Ministru Obras Públikas, informa katak Xefe Governu Taur Matan Ruak, orienta ona Timor Gap hanesan kompañia estatál atu hola parte iha fornesimentu kombustível ba Sentrál Elétrika Hera no Betanu. “Timor Gap hanesan kompañia estatál, tuir orientasaun S. Exa, Sr. Primeiru-Ministru nian ba Ministru Petróleo no Minerál (MPM), mai komunika ho ha’u katak Timor Gap ne’ebé tutela ba MPM hakarak hola parte iha fornesimentu kombustível ba ita-nia sentrál elétrika sira, se lei providénsia ka viabiliza ida ne’e ha’u hanoin laiha objesaun ida ba ida ne’e”, Ministru Salvador informa ba jornalista sira, iha palásiu Governu, iha kuarta ne’e (26/8), hafoin remata reuniaun Konsellu Ministru. Kona-ba preparasaun hodi fornese kombustível ne’e depende ba jestaun Timor Gap nian.

Detikinet, 18 Janeiru 2021 – Noruega preokupa tebes ho seguransa hosi vasina Pfizer ba ema idozu sira, tanba ema hamutuk na’in-29 iha nasaun refere mak mate ona hafoin simu tiha vasinasaun Pfizer hodi prevene infeksaun Covid-19, haktuir detikiNET iha segunda (18/01) ne’e. Norwegian Medicines Agency (NOMA) temi katak ema 29 ne’ebé mate ne’e hafoin sira simu tiha vasinasaun Pfizer. Maibé, seidauk deskobre loloos nia kauza ne’e hosi vasina Pfizer ka kondisaun médika konjénita pasiente nian. Kazu iha nasaun Noruega ne’ebé lokalizada iha Europa ne’e halo nasaun seluk ne’ebé atu aplika vasina Pfizer mós preokupa, hanesan Austrália ne’ebé aseita ona hodi sosa vasina Pfizer. “Ami prosesa ida ne’e ho kuidadu máximu. Ami sei la’o tuir konsellu hosi médiku reguladór sira,” dehan Ministru Saúde Austrália, Greg Hunt, tuir informasaun divulgadu hosi 9News segunda (18/01) ne’e.

Dili, 18 Janeiru 2021 – Ministru Obras Públikas (MOP) Salvador dos Reis Pires informa katak, Diresaun Jerál Obras Públikas fó ona tempu ba komunidade afetadu hosi konstrusaun estrada hahú hosi Rotunda Prezidente Nicolau Lobato to’o Tasi Tolu ne’ebé hetan ona indiminizasaun atu halo evakuasaun hodi hamamuk estrada refere, atu bele hahú prosesu konstrusaun. “See la sala, ami-nia Diresaun Jerál Obras Públikas fó ona tempu, períodu balu ba sira para sira prepara atu sai tuir tempu ne’ebé sira tenke kumpre, ha’u fiar katak ita-nia komunidade sira sei kumpre tempu ne’ebé mak fó sai para sira bele evakua hosi fatin ne’e, husik hela espasu ba prosesu instalasaun ba estrada ne’e rasik,”MOP informa iha segunda (18/01) ne’e, hafoin remata enkontru ho Primeiru Ministru Taur Matan Ruak, iha Palásiu Governu, Dili. Ministru ne’e akresenta liután, iha 7 Dezembru 2020 liubá Konsellu Administrasaun Fundu Infraestrutura (KAFI) halo desizaun atu utiliza poupansa Loan ne’ebé iha hodi finansia projetu refere no hahú realiza iha tinan ida ne’e, maibé sei hein prosesu evakasaun hodi komunidade sira.

Manufahi, 19 Janeiru 2021 – Governu Timor-Leste planeia atu harii uma hamutuk 87 ba ema kbiit-laek sira iha munisípiu Manufahi nu’udar faze dahuluk iha tinan 2021, kada suku sei hetan uma tolu (3) maibé ba aldeia ida de’it. Administradór Manufahi Arantes Isaac Sarmento informa ida ne’e wainhira halo abertura ba programa sosializasaun uma ba ema kbiit-laek sira ne’ebé realiza ohin (19/01) iha Administrasaun munisipál Manufahi, hodi esplika tán katak eziste suku 29 iha Manufahi tanba ne’e benefisiáriu na’in-87 mak sei hetan uluk. Reprezentante Diretór Nasionál Programa Nasionál Dezenvolvimentu Suku (PNDS) António Romano hateten, konstrusaun uma ba ema kbiit-laek ne’e sei implementa liuhosi Ministériu Administrasaun Estatál ne’ebé tama mós iha pakote programa PNDS nian hodi implementa iha suku hotu-hotu iha teritóriu Timor-Leste. Tanba ne’e nia husu atu Autoridade Lokál sira tenke identifika didi’ak komunidade kbiit-laek duni no merese atu hetan uma hosi Governu.

Dili, 23 Janeiru 2021 – Koordenadora Jerál Komisaun Covid-19 Odete da Silva Viegas informa ba públiku ohin (23/01) iha Palácio das Cinzas Dili katak, pasiente Covid-19 iha Timor-Leste rekuperadu foun tolu (3) tán maibé mosu fali kazu pozitivu foun 11 ne’ebé mai hosi Indonézia. “Komisaun Nasionál rejista tán kazu foun Covid-19 hamutuk na’in-11 kompostu hosi feto na’in hitu (7) no mane na’in (4), sira ne’e hotu asintomátiku ka laiha sintoma. Kazu konfirmadu hirak ne’e hosi sidadaun estranjeiru na’in rua (2) no timoroan na’in sia (9). […] Atu esplika klaru katak sira hotu mai hosi nasaun viziñu Indonézia hosi provínsia ne'ebé la hanesan, maioria sira hela iha Atambua,” Odete informa. Nia esplika, pasiente Covid-19 foun hirak ne’e parte saúde izola ona iha Vera-krúz, no hosi 11 ne’e ida ne’ebé idade boot liu mak 64 no ki’ik liu mak 22. Nune’e, atualmente pasiente Covid-19 iha Timor-Leste ne’ebé baixa hela hamutuk na’in-14 no komulativu rekuperadu hamutuk na’in-50.

Palásiu Prezidensiál Nicolau Lobato, Dili, 16 Maiu 2019 - Komandante Jerál Polísia Nasionál Timor-Leste (PNTL) komisáriu Faustino da Costa no Segundu Komandante, Mateus Fernandes, hasoru Prezidente Repúblika Francisco Guterres Lú Olo, hodi informa servisu sira PNTL nian iha semana kotuk no situasaun seguransa iha teritóriu Timor-Leste. Ba Xefe Estadu Komisáriu Faustino da Costa haktuir, Komandu PNTL prepara ona proposta lei sira atu hato’o ba Governu kona-ba “estatu polísia ninian, orgánika, regulamentu disiplina no lei sira seluk”. Nia relata situasaun seguransa enjerál “la’o kalma no hakmatek”, maibé udan-boot iha semana kotuk iha parte lorosa’e teritóriu nasionál, kauza ema na’in na’in tolu mate iha Manatuto tanba mota lori no hakotu estrada lubuk ida iha munisipiu tolu iha rejiaun lorosa’e nian. Komisáriu Faustino da Costa relata mós kona-ba aparesimentu mate isin inan ho oan iha gruta ida iha Ermera, investigasaun ba kazu soe bebe iha Hera no insidente ajente PNTL ida tiru pistola hodi ameasa membru Konsellu Polisiamentu Komunitaria ida iha Manleu, Díli.

Dili, 11 Setembru 2020 - Xefe Estadu Maiór Forsa Armada Coronel Calisto Santos Coliati Reprezenta Xefe Estadu Maiór Jeneral Forsa Armada hodi Gradua Segundu Komandante Komponente Forsa Navál Ligeira ba Postu Kapitaun Tenente, no Promove Soldadu na’in-20 ba Postu Kabu, iha kinta ne’e (10/9), iha Komponente Naval F-FDTL. “Promosaun ida ne’e hanesan pasu ida ba oin iha ita-boot sira-nia kareira ne’e signifika katak aumenta tan kilo ida ba iha ita-boot sira-nia responsabilidade, diviza galoens ne’ebé ohin tula ba ita-boot sira-nia kabaas, ne’e signifika tula naha ba iha ita-boot sira-nia kabaas. Naha ne’e atu halo saida, naha ne’e nu’udar militár ita kontribui ba dezenvolvimentu ba konstrusaun Estadu liuhosi área Militár, papél prinsipál mak garantia estabilidade para depois estabilidade bele iha dezenvolvimentu mak foin fó sentidu ba buat ida ukun rasik an”, Calisto Santos Coliati hateten iha nia diskursu.

Dili, 16 Abril 2021 – Sentru Integradu Jestaun Krize (SIJK) ohin (16/4) relata tán kazu pozitivu Covid-19 hamutuk na’in-55 no pasiente Covid-19 rekuperadu foun na’in-60, haktuir SIJK nia komunikadu imprensa ne’ebé Timor News asesu. Kazu foun na’in-55 ne’e, SIJK informa katak kompostu hosi mane na’in-29 no feto na’in-26, sintomátiku na’in-1 no asintomátiku na’in-54. Hosi númeru kazu foun ne’e na’in-43 deteta iha munisípiu Dili, na’in-1 deteta iha munisípiu Aileu, no na’in-11 deteta iha munisípiu Manufahi. Iha munisípiu seluk no RAEOA la deteta kazu foun ohin, nune’e, oras ne’e iha pasiente Covid-19 hamutuk na’in-560 mak baixa hela iha Timor-Leste.

Dili, 28 Agostu 2020 - Hafoin Aitana FC lakon kontra FC PORTO TAIBESI ho golu 1-5, no jogu remata, liuhosi konferénsia imprensa, Treinadór Joao Samanta klarifika klubu Aitana FC rasik durante ne'e iha preparasaun maibé menus jogadór. "Durante ne'e ami iha preparasaun ne'ebé di'ak, jogadór sira ohin joga iha Kopa ida ne'e mós balu laiha kondisaun ne'ebé di'ak no ami mós menus jogadór oinsá bele joga di'ak iha Kopa FFTL ba tinan ida ne'e". Treinadór ne'e mós garante jogu tuir mai sei hadi'a di'ak liu no hosi rezultadu jogu ohin bele aprende di'ak liu tán ba oin.

Dili, 06 Jullu 2021 – Ministru Defeza (MD) Filomeno da Paixão de Jesus apela ba populasaun hotu-hotu atu hakbesik-an ba sentru vasinasaun sira hodi simu vasina kontra Covid-19 atu bele hakotu korente pandemia Covid-19, no labele rona rumoris sira kona-ba vasinasaun.
“Implementasaun vasina ne’e hanesan alternativa únika ida hodi prevene no kombate Covid-19 inklui medida preventiva sira seluk. Ha’u husu atu labele rona rumoris kona-ba vasinasaun tanba rumoris ne’e la di’ak ba ema-nia saúde,” dehan MD liuhosi vídiu-informativu ne’ebé divulga ofisiálmente ohin (06/7).
Ministru ne’e akresenta katak vasinasaun de’it mak bele hasa’e imunidade ema ida-idak nian, família no mós sosiedade hotu atu luta kontra moras Covid-19.

28/08/2020 : Primeiru-Ministru VIII Governu, Taur Matan Ruak, fó posse ba Komisáriu Komisaun Funsaun Públika (KFP) Fausto Freitas da Silva, iha Palásiu Governu, Díli, ne’ebé nomeia hosi Parlamentu Nasionál hodi kompleta estrutura III mandatu KFP nian. Prezidente KFP, Faustino Cardoso Gomes re-eleitu no nomeia hosi Governu no rua seluk nomeia hosi Governu mak Komisária Maria de Jesus Sarmento, Komisária Carmeneza dos Santos Monteiro, nune’e mós Komisariu Fausto Freitas da Silva nomeia hosi Parlamentu Nasionál no Komisáriu Asuntu Disiplina KFP, António Freitas kontinua hetan estensaun to’o 2022. Serimonia tomada de posse ne’e iha mós prezensa hosi Ministru Administrasaun Estatál no Ministru Asuntu Parlamentár no Komunikasaun Sosiál.

Dili, 10 Setembru 2020 - Xefe Estadu Maiór Jenerál F-FDTL Lere Anan Timur hateten katak situasaun iha fronteira terestre kuaze loro-loron ema tama sai ilegál nafatin, inklui mós joven sira ne’ebé ba sa’e sintu arte-marsiál nian iha Indonézia. Nia hatutan tán, sira ne’ebé kaer ona la’os atu hatama de’it iha kuarentena maibé tenke mós hetan sansaun tan viola ona regra fronteira.  Majór Jenerál hato’o ida ne’e wainhira hasoru malu ho Prezidente Repúblika Francisco Guterres Lú Olo, iha kuarta ne’e (09/9), iha palásiu prezidensiál Nicolau Lobato. “Ita agora sei iha faze implementa Estadu Emerjénsia,pur ezemplu foin daudauk sira kuaze ema 50 tenta atu tama ilegalmente hosi liña fronteira nian maibé ita-nia autoridade seguransa sira konsege kaer balu no restu halai fila, sira ne’ebé mak kaer ona agora daudauk iha kuarentena ne’e mak ita-nia Governu tenke haree ida ne’e”, Lere Anan  Timur salienta.

Dili, 20 Janeiru 2021 – Prezidente Parlamentu Nasionál (PPN) Aniceto Guterres Lopes afirma katak, Parlamentu Nasionál tenke halo revizaun ba Lei Eleitorál tuir situasaun atuál ne’ebé Timor-Leste enfrenta liuliu relasiona ho pandemia Covid-19. “Klaru katak tenke halo revizaun. Satán agora ita taka máskara hanesan ne’e. Máskara bele lori tama ba urna, sentru votasaun ka lae? Ne’e mós presiza regula ho Lei. Ne’e hanesan ezemplu ki’ik oan ida de’it. […] Ita-nia Lei mós tenke adapta ho situasaun foun sira ne’e. Tanba ne’e presiza halo revizaun,” dehan PPN hafoin hasoru malu ho Prezidente Repúblika Francisco Guterres Lú Olo ohin (20/01) iha Palásiu Prezidensiál, Dili. Iha enkontru, Prezidente Repúblika mós husu atu Parlamentu Nasionál tenke prioritiza Lei sira ne’ebé importante hodi halo ona revizaun hanesan Lei Eleitorál, tanba iha tinan 2022 tama ona ba eleisaun prezidensiál.

Dili, 03 Setembru 2020 – Iha debate kona-ba pedidu estadu emerjénsia ba dalimak nian iha Parlamentu Nasionál, ohin, Primeiru-Ministru (PM) Taur Matan Ruak iha nia intervensaun hateten, Governu deside atu renova estadu emerjénsia ba dalimak hodi nafatin limita direitu no liberdade balu sidadaun nian. Nia hatutan, implementasaun estadu emerjénsia dalimak ne'e atu nafatin prevene risku ba importasaun no kontájiu Covid-19 mai Timor-Leste, deteta kazu importadu, impede kontájiu mai komunidade sira-nia leet, salva moris no evita ema mate. Governu haree mós ba kazu infetadu ne'ebé sa'e maka'as iha nasaun 206 inklui nasaun viziñu Indonézia, nune'e, Taur salienta tán, "Governu hakarak reforsa pedidu ne’ebé Sua Exelénsia Sr. Prezidente Repúblika halo para husu atu Parlamentu Nasionál fó autorizasaun para dekreta Estadu Emerjénsia ba dala lima”.

Dili, 03 Setembru 2020 – Hafoin Parlamentu Nasionál aprova pedidu estensaun Estadu Emerjénsia (EE) dalimak, Prezidente Repúblika Francisco Guterres Lú Olo, iha Kinta ne’e (03/9), dekreta kedas EE ba dalimak nian.  Renovasaun EE ne’e ho durasaun loron 30, hahú hosi tuku 00:00 iha 5 Setembru 2020 no sei termina iha tuku 23:59 iha 4 Outubru 2020, no deklarasaun EE ida ne’e abranje teritóriu nasionál tomak. EE nu’udar medida prevensaun no kontrolu atu hasees sidadaun hotu-hotu iha Timor-Leste hosi kalamidade públika ne’ebé bele mosu hosi Covid-19.

Dili, 05 Outubru 2020 – Ministru ba Asuntu Parlamentár no Komunikasaun Sosiál (MAPKOMS), Francisco da Costa Jerónimo, iha sexta ne’e (02/10), asina kontratu ho suku Batumanu no Rádiu Komunidade Loriku Lian, iha Gabinete MAPKOMS, Palásiu Governu, Dili. Objetivu hosi asina kontratu ne’e, dahuluk ho suku Batumanu, atu fó kontinuasaun ba implementasaun programa Naroman ba Suku, ne’ebé lansa ona iha tinan kotuk no harii Sentru Informasaun ida iha suku Batumanu. Daruak hosi objetivu asina kontratu ne’e, ba Rádiu Komunidade Loriku Lian, atu halo kampaña sensibilizasaun informasaun sira kona-ba prevensaun no mitigasaun ba Covid-19 liuhosi nia kanál Rádiu.

Dili, 07 Marsu 2022 – Ministra Saúde (MS), Odete Freitas Belo, hamutuk ho Reprezentante Organizasaun Mundiál ba Saúde (OMS) iha Timor-Leste, Dr. Arvind Mathur, lansa mata-dalan ba Jestaun Klínika ba Moras Denge, ohin (07/3) iha salaun Novo Turismo, Lesidere, Díli.
MS hateten, parte Ministériu Saúde nafatin halo promosaun saúde maibé husu ba sidadaun hotu-hotu atu halo limpeza tanba limpeza mak sai dalan ida atu hakotu siklu moris susuk nian atu labele tata ema.
“Husu para atu hamoos ita-boot sira-nia tanke, roda sira ne’ebé mak iha tenke hamamuk, bee ne’ebé mak ita uza tenke taka, roupa iha uma laran, kona-ba limpeza, oinsá atu halo limpeza atu nune’e ita labele hakiak susuk inan ou susuk boot ne’e ita mós bele hamate susuk nia tolun ho ninia larva iha ita-nia uma, ida-ne’e de’it simples ita bele hakotu ona siklu moris susuk nian i susuk ne’e sei la tata ema no moras ne’e sei la hada’et ba ita maibé hanesan ita ko’alia katak ita problema teb-tebes iha asuntu limpeza nian, ambiente ne’e ita problema teb-tebes maibé nafatin Ministériu Saúde hateten katak ita iha problema maibé asaun sira ne’e ita kontinua halo,” MS hateten iha nia intervensaun.
Kona-ba fumigasaun, MS hateten katak sei halo tuir protokolu saúde nian hanesan ba uma-kain ne’ebé mak detekta ona kazu denge.

Dili, 16 Setembru 2020 – Iha Sesaun plenária ordinária, ohin iha Parlamentu Nasionál, Prezidente Parlamentu Nasionál Aniceto Guterres, informa ba Deputadu sira kona-ba preokupasaun no lamentasaun hosi Bankada Partidu CNRT nian, relasiona ho mídia la fó sai kompletu sira-nia intervensaun iha sesaun solene ba abertura III Sesaun Lejislativa ne’ebé hala’o iha kuarta ne’e (15/9). Preokupasaun no lamentasaun refere, Prezidente Parlamentu Nasionál hateten, fó ona orientasaun ba Sekretária-Jerál Parlamentu Nasionál, no averigua ona situasaun ida ne’e.  Aniceto Guterres hatutan tán, “hosi Parlamentu laiha buat ida falta, buat hotu gravadu no kompletu, se fallansu ruma, ida ne’e la’os hosi Parlamentu”.

Jakarta, 09 Janeiru 2021 - Aviaun Sriwijaya Boeing 737-500 ho númeru SJ182 ne'ebé semo ba rota Jakarta-Pontianak monu iha área Pulau Seribu nian iha tuku 14.40 Oras Indonézia Oeste, iha Sábadu (09/01). Aviaun ne'e lori ema nain-62 ne'ebé kompostu hosi pasajeiru nain-50 inklui labarik nain-7 no ekipa aviaun nian nain-12. Tuir informasaun hosi diretór PT Sriwijaya Air, Jefferson Irwin Jauwena liuhosi konferénsia imprensa iha Bandara Soekarno-Hatta iha Sábadu kalan (09-01) hateten katak aviaun refere antes semo konsege demora tiha minutu-30 tanba kondisaun klima mak ladun di'ak no la'os tanba aviaun nia kondisaun. "Ohin delay ne'e tuir informasaun ne'ebé ha'u hetan hateten katak tanba udan mak bo'ot. [...] aviaun nia kondisaun di'ak hela tanba antes ne'e semo ba-mai hela Jakarta-Pontianak no Pangkalpinang Baru", dehan Jefferson. Iha momentu ne'ebé hanesan, Xefe Komite Nasional Keselamatan Transportasi (KNKT), Soerjanto Tjahjoni hateten katak ninia parte sei koordena ho Badan Meteorologi, Klimatologi dan Geofisika (BMKG) hodi buka hatene sekarik kondisaun klima iha tempu ne'ebá ne'e mak afeita ba dezastre aviaun refere.

Dili, 04 Setembru 2020 – FONGTIL ne'ebé nu’udar sosiedade sivíl ida, liuhosi nia Diretór Daniel do Carmo, iha knaar fatin edifísiu FONGTIL iha Kaikoli, Dili, halo apelu ba públiku atu labele halo provokativu no halo pániku populasaun. Mensajen ne’ebé nia hato’o ne’e relasiona ho situasaun atuál iha ne’ebé grupu balu atu halo manifestaun no hetan vijilánsia hosi F-FDTL. “Tempu tiha ona hapara violénsia polítika, uza ulun malirin hodi resolve problema hotu tuir lei no konsentra ba dezenvolvimentu nasionál, tau interese povu aas liu interese polítika, privadu ho partidária. Ita-boot sira hatene katak vijilánsia hosi ita-nia forsa ba grupu ida ne’ebé atu halo manifestasaun entaun hamosu pániku. Tanba ida ne’e mak ita hakarak hasai mensajen ida ohin atu ko’a informasaun sira ne’ebé domina ho informasaun sira ne’ebé halo ita-nia povu pániku”, dehan Daniel.

Dili, 04 Setembru 2020 - Konsellu Ministru hala’o sorumutuk iha Palásiu Governu, Dili, no aprova ona projetu Dekretu Governu nian, ne’ebé aprezenta hosi Primeiru-Ministru, Taur Matan Ruak, kona-ba medida sira atu ezekuta deklarasaun estadu emerjénsia dalimak nian.  Dekretu Governu nian ne’e determina katak, bandu atu sa’e autokaru, ró ka aviaun, ba ema hotu ne’ebé mak hatudu kualkér sintoma hirak hanesan temperatura isin-lolon nian to’o 37,50 c ba leten, me’ar, kakorok moras, inus-been no fani, no susar atu dada iis, exetu iha kazu evakuasaun médika nian. Dekretu Governu nian ne’e obriga mós atu halo teste COVID-19, ba ema se de’it mak tama mai teritóriu nasionál no aprezenta sintoma saida de’it mak temi iha leten. Karik iha teste ne’e sira hatudu katak iha moras COVID-19, tenke tama iha izolamentu terapéutiku.

Dili, 29 Setembru 2020 - Parlamentu Nasionál liuhosi sesaun plenária ordinária, ohin, aprova ona Projetu Rezolusaun nú. 59/V (3ª), orsamentu privativu tinan 2021 ba Parlamentu Nasionál ho montante $16,984,006, liuhosi diskusaun naruk no halo votasaun hodi rezulta votu a favór 41, Kontra 0, Abstensaun 8, no Deputadu na’in-3 mak la vota. Hosi montante $16,984,006 ne’e fahe ba kategoria saláriu no Vensimentu $5,581,038, Bens no Servisu $6,250,029, Kapitál Menór $492,796, Kapitál Dezenvolvimentu $3,000,000 no Transferénsia $1,660,203. Durante diskusaun, maioria Deputadu sira koncorda hodi implementa polítika poupansa nune’e presiza haree planu no programa ho efisiénsia no efikásia hodi kontribui ba sustentabilidade servisu parlamentár, liuliu sekretariadu hodi presta servisu ba Deputadu sira.

Dili, 05 Setembru 2020 - ASSALAM FC ho nia tátika joga no kolaborasaun entre nia jogadór sira, halakon tiha  DIT FC ho pontu 3-1 iha jogu Kopa FFTL 2020 ne'ebé hala'o iha sexta ne'e (04/9), iha estádiu munisipál Dili. Liuhosi konferénsia imprensa, Treinadór ASSALAM FC Gaspar Quintão hateten, rezultadu jogu ASSALAM manán ho golu 3 ne'e la signifika esforsu hotu ona, maibé sei esforsa nafatin ba oin tanba sei iha ekipa seluk ne'ebé sira seidauk hasoru. Treinadór ne'e hatutan, “Ha'u fiar katak jogu hasoru se de'it sira mós sei prepara hotu, tanba ida ne'e mak ami hadi'a nafatin no prepara nafatin atu bele implementa fila-fali jogu di'ak liu iha jogu oin mai”.

Dili, 02 Abril 2021 – Governu liuhosi Sekretaria Estadu ba Komunikasaun Sosiál (SEKOMS) klarifika ba públiku katak Governu renova ona Serka Sanitária no konfinamentu iha munisípiu Dili to’o 17 Abril 2021, tanba ne’e komunidade sira labele sai hosi munisípiu Dili, no labele tama mós hosi munisípiu seluk mai Dili. Liuhosi SEKOMS nia klarifikasaun, husu nafatin atu komunidade sira kumpri regra sira hodi prevene no kombate Covid-19. “Ema ida-idak tenke iha responsabilidade sívika atu kumpri regra sira ne’ebé Governu deside ona hodi kontribui ba nasaun saudável no mós atu labele virus ne’e da’et iha populasaun nia leet,” haktuir iha SEKOMS nia klarifikasaun divulgadu ohin (02/4). Tuir rezolusaun hosi Governu kona-ba Serka Sanitária ne’ebé foin renova ne’e katak, sidadaun sira labele halo sirkulasaun “exetu iha kazu sira ne’ebé ho fundamentu forte tanba razaun seguransa públika, saúde públika, asisténsia umanitária no ba interese públiku nian”.

Dili, 07 Setembru 2020 – Organizasaun Non-Governamentál Lalenok ba Ema Hotu (LABEH) husu ba Komisaun Anti Korupsaun (KAK) atu aplika Lei Anti Korupsaun ho justu tanba povu lakohi KAK sai komisaun ida ne'ebé asegura fali nia kolega. “Ami komprende di’ak tebes kona-ba prosesu tomak harii KAK, ami hatene saida mak povu husu. Momentu ne’ebá ami hatene saida mak povu nia hakarak, ami mós hatene katak povu lakohi Komisaun Anti Korupsaun sai komisaun ‘Kawan Amankan Kawan (maluk asegura maluk)’, ami hatene ida ne’e", dehan Diretór Ezekutivu LABEH Christopher Samson, ohin, iha nia knaar fatin edifísiu LABEH, Komoro, Dili. Diretór Ezekutivu LABEH hatutan tán, "Ami mós hatene katak povu momentu ne’ebá husu katak komisaun ida ne’e labele sai de’it komisaun ida atu arkiva korupsaun, maibé nia tenke sai komisaun ida ne’ebé tenke luta hasoru korupsaun".

Dili, 07 Setembru 2020 – Prezidente Parlamentu Nasionál Aniceto Guterres Lopes hateten, meza Parlamentu Nasionál nu'udar símbolu podér, lideransa, konfiansa, respeitu no sai fatin ba reprezentante povu sira, dirije, orienta no kontrola ba debate kona-ba asuntu Estadu nian. Aniceto Guterres hato'o ida ne'e wainhira halo diskursu iha serimónia hatuur meza Parlamentu Nasionál foun, iha sexta ne'e (04/9), iha Parlamentu Nasionál. Nia hatutan tán, "Ho serimónia kulturál repozisaun Meza Prezidénsia Parlamentu Nasionál nian, hotu-hotu iha responsabilidade tane as nafatin imajen Parlamentu Nasionál". Serimónia ne'e Lia-na'in sira halo rituál tuir kultura ba meza refere, no hetan mós bensaun iha Misa ne'ebé hala'o iha parte loro-kraik molok ba hatuur iha nia fatin própriu.

Dili, 09 Marsu 2022 – Governu Ukránia relata katak to’o iha 08 Marsu 2022 militár ukraniana oho ona Rúsia nia soldadu hamutuk 12.000 resin dezde Rúsia hahú halo invazaun iha Ukránia iha 24 Fevereiru 2022, haktuir Ny Times’ Russia-Ukraine War.
Governu Ukránia akresenta, dezde funu hahú militár ukrániana mós harahun ona Rúsia nia aviaun 48, elikópteru 80, tanke 303, kareta atus-resin, no tiru mós ró mariña Rúsia nian rua.
“Rúsia seidauk lakon aviaun barak hanesan ne’e iha tinan 30 ikus ne’e maibé nia lakon sasán sira ne’e iha loron 13 nia laran iha Ukránia,” Prezidente Ukránia Volodymyr Zelensky hateten iha nia diskursu diária ba nasaun iha tersa (08/3) ne’e.
To’o oras ne’e Ukránia mós lakon ona ninia populasaun sivíl hamutuk 406 inklui labarik 27, no iha kanek 800 resin.

Dili, 09 Marsu 2022 – Konsellu Ministru hala’o sorumutuk ohin (09/3) iha palásiu Governu, Dili, ne’ebé prezide hosi Primeiru-Ministru, Taur Matan Ruak, no aprova projetu Rezolusaun Governu nian ida ne’ebé aprezenta hosi Ministru Ensinu Superiór, Siénsia no Kultura (MESSK), Longuinhos dos Santos, hodi estabelese Loron Nasionál Tais ba 14 Dezembru.
“kona-ba Loron Nasionál Tais, ne’ebé estabelese ona husi Parlamentu Nasionál, sei komemora kada tinan iha loron 14 fulan Dezembru,” esplika iha komunikadu imprensa ofisiál hosi Governu ohin.
Nune’e, Rezolusaun Governu nian refere determina katak Loron Nasionál Tais iha 14 Dezembru sei selebra ho programa hanesan ho realizasaun atividade selebratória, rekreativa no informativa iha relasaun ho protesaun no valorizasaun ba Tais.

Dili, 15 Setembru 2020 - Komisaun Anti Korupsaun (sigla portugés CAC), hato’o apresiasaun ba Timoroan ka funsionáriu públiku sira ne'ebé kumpri apelu hosi CAC nian hodi fó fila fali osan Estadu nian ne’ebé simu tiha ona hosi ‘Fundu Agregadu Familiár’ ne’ebé implementa iha 09-30 Juñu 2020 no 02-15 Jullu 2020 iha RAEOA liubá.  CAC espresa apresiasaun no agradesimentu ba integridade di’ak ne'ebé demonstra ona hodi fó fila osan ne'ebé sira simu tiha ona ba fali Ministériu Solidariedade Sosiál no Inkluzaun liuhosi Espesialista Anti-Korrupsaun (sigla portugés EAC) iha Unidade Informasaun no Seguransa (UIS). Molok ne’e, CAC hasai ona apelu ba benefisiáriu la elijível sira ba subsídiu agregadu familiár, katak tenke entrega hikas osan $200.00 tanba sira la prienxe kritéria atu sai nu’udar benefisiáriu.

Dili, 10 Jullu 2019 - Ministru Obras Públikas (MOP), Salvador Eugénio Soares dos Reis Pires, hatete projetu konstrusaun ba estrada trosu Baukau-Venilale-Vikeke iha tempu badak sei tau fatuk dahuluk hodi hahú konstrusaun. "Foin daudauk ne'e, iha semana ida ka rua liu mak ami foin hetan kontratu depois vistu prévistu husi Tribunál de Kontas. Ita tenke organiza-an, organiza kontratór, organiza konsultór para sira hala'o ona faze mobilizasaun, depois iha tempu badak, fulan ne'e (Jullu) ou fulan oin (Agostu) para atu halo lansamentu primeira pedra para ita-nia konstrusaun ne'e bele la'o ona," Ministru esplika. Prosesu tenderizasaun ne'e ba priojetu ne'e liuhosi Komisiaun Nasionál Aprovizionamentu (CNA), kontratór COVEC mak manán ho orsamentu purvolta millaun $32 no orsamentu ba kompañia konsultór hamutuk millaun $4.5.

Dili,16 Setembru 2020 - Sekretária Estadu Ambiente Liuhosi Diresaun Nasionál Alterasaun klimátika no Unidade Ozonu (inglés, Ozone), iha kuarta ne’e (16/9), komemora loron mundiál Ozonu ho tema ‘Ozone For Life’, ba tinan 35 ne’ebé Proklama hosi Nasaun Unidu iha loron 16 Setembru nu’udar loron mundiál Ozonu, no tinan ida ne’e mós selebra Aniversáriu Konvensaun Viena ba protesaun Kamada Ozonu. Objetivu hosi komemorasaun ne’e atu kontinua halo esforsu hodi proteje Kamada Ozonu atu mantéin malirin no proteje nafatin ema, balada, no ai-horis sira. Sekretáriu Estadu Ambiente, Deometrio de Carvalho hateten iha nia diskursu, "parte hosi protokulu no konvensaun sira Governu Timor-Leste iha tinan 2012 Governu rasik prodúz ona dekretu-lei hodi kombate substánsia sira". Komemorasaun ne’e halo mós atividade Konkursu Públiku ba estudante Sekundáriu kona-ba Ambiente.

Díli,11/07/2019, Ekipa ida hosi University of the Thai Chamber of Commerce (UTCC) Tailándia ne’ebé lidera hosi Diretóra Programa, Wasinee Thammasiri, hasoru malu ho Sekretaria Ezekutiva Fundo de Desenvolvimento Capital Humano FDCH, Interina Leila Carceres dos Santos iha edifísiu FDCH, iha Palácio do Governo. Enkontru ne’e hodi ko’alia kona-ba posibilidade kooperasaun UTCC ho FDCH iha futuru liga ba programa bolsa estudu nian no solisita mós FDCH atu promove programa universidade nian iha area importante sira hanesan; Jestaun no lojistiku, Jestaun turizmu, Siénsia no Administrasaun ba Negósiu. Tuir dadus ne’ebé iha durante ne’e timoroan na’in 5 mak hala’o ona sira ninia estudu iha UTCC Tailándia no hetan ona graduasaun.

Dili, 08 Marsu 2022: Vendedór ai-funan Mario da Conceição husu ba Prezidente Repúblika (PR) foun ba períodu 2022-2027 atu servisu hamutuk ho Governu hodi foka ba dezenvolvimentu no tau-matan ba povu nia halerik.
Mario hato’o informasaun hirak ne’e wainhira dada lia ho jornalista Timor News ohin (08/03) iha Manleuana Dili, relasiona ho PR foun ne'ebé sei mai. Vendedór  ai-funan ne’e, husu  PR atu servisu hamutuk ho Governu hodi kontrola orsamentu ne’ebé aloka ba iha ministériu ida-idak, nune’e bele aselera lalais dezenvolvimentu nasionál.
“Husu ba prezidente foun tenke kontrola maka’as hosi ministru tún to’o mai kraik, osan sirkula ba pembangunan (dezenvolvimentu) ka lae, hosi kada ministériu ida, atu nune’e  dezenvolvimentu rai ne’e bele la’o ba oin,” Mario hateten.
Nia mós husu ba PR foun ne’ebé sei mai, atu besik ba povu no tenke sai nu’udar PR ba povu tomak, labele ba de’it grupu ka parte balu.
Tuir kalendáriu hosi Komisaun Nasionál Eleisaun (CNE, sigla portugés) katak, eleisaun prezidensiál sei hala’o iha loron 19 fulan Marsu tinan 2022, no PR ne'ebé eleitu sei simu pose iha loron 20  fulan Maiu tinan 2022.

Manufahi, 13 Setembru 2021 – Diretór Sekretariadu Tékniku Administrasaun Eleitorál (STAE) munisípiu Manufahi, Angelo Corte-Reál informa, ohin (13/9) iha nia knaar-fatin, Manufahi, katak STAE Manufahi sei rekruta Brigadista hamutuk na’in-94 atu destaka tuir sentru votasaun 94 ba eleisaun Prezidensiál ne’ebé estabelese ona suku 29 iha Manufahi.
Nia dehan, “hahú ohin STAE Manufahi simu ona dokumentu hosi kandidatu Brigadista sira atu selesiona na’in-94 hodi organiza Eleisaun Prezidensiál iha tinan oin”.
Angelo informa tán, prosesu simu dokumentu ba konkorente sira hahú ohin to'o 24 Setembru, selesaun dokumentu hahú iha 07 to’o 08 Outubru, sei halo publikasaun ba lista kandidatu sira iha 11 to’o 22 Outubru, no rezultadu finál sei fó-sai iha Janeiru 2022.

Asidente, 26 Setembru 2020 – Aviaun militár nian ida ne’ebé transporta estudante hosi eskola ida kona-ba Aviasaun nian, monu iha Ukránia Nordeste, iha sexta (25/9) kalan, no hamate ema 22, tuir informasaun ne’ebé Autoridade sira hato’o. Xefe Estadu-Maiór Forsa Armada Ukránia, Ruslan Khomchak informa katak aléin hosi na’in-22 ne’ebé mate, iha mós ema na’in-2 seluk hetan kanek todan. Totál ema iha aviaun ne’e nia laran hamutuk 27, tuir informasaun hosi Servisu Emerjénsia Estatál Ukránia nian. Ema hirak iha aviaun laran ne’e maioria Universidade Forsa Aérea Kharkiv nia estudante, ne’ebé administra hosi Ministériu Defeza Ukránia. Asidente ne’e nia kauza iha hela investigasaun nia laran, maibé pilotu ida relata katak falla hosi aviaun nia motór ida.

Dili, 09 Marsu 2022 – Konsellu Ministru hala’o sorumutuk ohin (09/3) iha palásiu Governu, Dili, ne’ebé prezide hosi Primeiru-Ministru, Taur Matan Ruak, no deside hodi aprova projetu Rezolusaun Governu nian ida kona-ba donativu ho valór dólar amerikanu millaun ida rihun atus lima ($1.500.000) ba programa ai-hán mundiál Organizasaun Nasaun Unidu (ONU) nian ba ajudu umanitária ba povu Ukranianu ne’ebé hasoru hela susar tanba hetan invazaun hosi Rúsia.
“Aprova projetu Rezolusaun Governu kona-ba donativu ho valór dolar amerikanu millaun ida rihun atus lima ba Programa Ai-han Mundiál Nasaun Unidu (ONU) nian atu bele uza iha ajudu umanitária ba povu ukranianu,” haktuir komunikadu ofisiál hosi Prezidénsia Konsellu Ministru.
Tuir ONU, ema millaun 1,25 resin mak afeta hosi konflitu halai sai hosi país, hamosu krize umanitária ne’ebé boot iha Europa hahú hosi Funu Mundiál Daruak.

Dili, 20 Outubru 2020 – Prezidente Repúblika Francisco Guterres Lú Olo, promulga ona Dekretu Lei hosi Parlamentu Nasionál Nú. 23/V, kona-ba Orsamentu Jerál Estadu (OJE) 2020. Prezidente Repúblika konklui katak Dekretu Lei hosi Parlamentu Nasionál tuir presupostu no rekezitu ne’ebé iha konformidade ho dispozisaun aplikável Konstituisaun Repúblika no nia Lei sira, no mós kondisaun polítika ba nesesidade, konveniénsia no preménsia, nune’e, promulga ona iha segunda (19/10) ne’e Lei OJE 2020 nian. Osan ne’ebé gasta tiha ona hosi Janeiru 2020 to’o agora, liuhosi rejime duodesimál, tama mós iha OJE 2020 ne’ebé Prezidente Repúblika promulga no Parlamentu Nasionál haruka ona ba Jornál Repúblika.

Dili, 09 Marsu 2022 - Diresaun Nasionál Empregu Exteriór (DNEE) Sekretaria Estadu ba Formasaun Profisionál no Empregu (SEFOPE), ohin (09/3), haruka tán joven timoroan na’in neen-nulu-resin-sia (69) ba servisu iha Austrália.
Hosi na’in-69 ne’e, sira na’in-62 mak ba servisu liuhosi programa Seasonal Worker Program (SWP) no no na’in-7 liuhosi programa Pacific Labour Scheme (PLS).
Iha entervista, Diretór DNEE Filomeno Soares husu ba traballadór sira ne’ebé aranka ba servisu, atu hatudu prestasaun ne’ebé di’ak hodi manán konfiansa hosi empregadór sira iha Austrália, nune’e bele fó tán servisu ba joven timoroan sira seluk ne’ebé hein hela oportunidade servisu.
Dirijente ne’e mós afirma, ba servisu atu bele hetan esperensia no manán ema nia osan nune’e fila mai bele hadi’a ekonomia família nian, no mós bele loke kampu traballu hodi fó servisu fila-fali ba joven sira ne’ebé seidauk hetan servisu.

Dili, 10 Marsu 2022 – Kandidatu Yoon Suk-yeol hosi Partidu Pudér Povu (PPP) eleitu nu’udar Prezidente Korea Súl foun hafoin Korea Súl realiza tiha eleisaun prezidensiál iha kuarta (09/3) ne’e. Yoon sei troka Moon Jae-in ne’ebé ninia mandatu sei remata iha fulan Maiu 2022.
Enkuantu kandidatu hosi Partidu Demokrátiku (PD) Lee Jae-myung admite katak nia lakon no fó kongratulasaun ba kandidatu eleitu Yoon.
“Ha’u halo ona ho mellór maibé falla. […] Ha’u fó parabéns ba kandidatu Yoon Suk-ueol,” Lee Jae-myung dehan, haktuir Reuters media ohin (10/3).
Hosi votu válidu 98% ne’ebé sura, PPP nia kandidatu Yoon hetan votu 48,59%, enkuantu kandidatu hosi PD Lee hetan votu 47,79%.
Yoon koñesidu nu’udar figura antikorupsaun ne’ebé asume knaar nu’udar Prokuradór-Jerál iha Prezidente Moon Jae-in nia Governasaun.

Dili, Kuarta-Feira, 22 Maiu 2019 - iha reuniaun ordinária Konsellu Ministru iha Palasiu Governu Dili, Ministru Administrasaun Estatal Interinu, Abilio José Caetano halo aprezentasaun kona-ba projetu “Nova Dili”. Kontestu husi projetu ne'e mak atu iha ordenamentu hosi área ne’ebé funsiona ho asebilidade no iha espasu matak no marinas iha kapitál nasaun nian.

Iha reuniaun ordinária Konsellu Ministru, 22 maiu 2019, iha Palasiu Governu Dili, Konsellu Ministru aprova deliberasaun rua ne’ebé aprezenta hosi Ministru Obras Públika, Salvador Soares dos Reis Pires, kona-ba alterasaun kontratu públiku sira hosi empreitada sira atu hasa’e kualidade estrada nasionál nr.1 Dili-Manatuto no trosu Baukau-Lautem. Deliberasaun Konsellu Ministru nian ne’e sei fó dalan atu estende durasaun kontratu seim ho kustu adisionál ruma hodi mantein termu no kondisaun ne’ebé asina uluk ona, ho forma atu kompensa atrazu no interupsaun sira serbisu obra nian iha terenu, kona-ba nesesidade revizaun hosi volume atual serbisu iha terenu no motivu daruak hosi atrazu ne’e kona-ba ba pagamentu tantu kompensasaun ba populasaun ba terenu eispropriadu sira kona-ba dezeñu dahuluk nian.

Dili, 09 Marsu 2022 – Reitór Universidade Nasionál Timor Lorosa’e (UNTL), João Soares Martins, halo lansamentu ba kursu nível Pós-Graduasaun no Mestradu iha área lima (5), ba tinan akadémiku 2022 nian, ohin (09/3), iha auditóriu Fundasaun Oriente, Dili. 
“Ohin lansa kursu Pós-Graduasaun iha área Klínika ba Médiku (Espesialidade Oftalmolojia) no Mestradu iha Estudu ba Dame no Konflitu, Ensinu Portugés iha Kontestu Timor-Leste, Matemátika ba Profesór no Medisina Tropikál no Saúde Komunitária,” Reitór temi iha serimónia lansamentu ne’e.
Iha fatin hanesan, Ministru Ensinu Superiór, Siénsia no Kultura, Longuinhos dos Santos, hato’o felisitasaun ba Universidade tanba bele lansa kursu Pós-Graduasaun no Mestradu nian.
“Lori Ministériu Ensinu Superiór, Siénsia no Kultura (MESSK) nia naran hakarak hato’o felisitasaun ba UNTL nia lideransa tomak, tanba ohin lansa kursu Mestradu, siénsia sira ne’e mak sosiedade hein hela, Universidade Públika iha Timor-Leste ne’e UNTL de’it, entaun tenke iha estratéjia hodi kontribui ba dezenvolvimentu nasionál,” Ministru Longuinhos dehan.

Dili, 17 Jullu 2019 - Ministru Obras Públikas (MOP), Salvador Pires, fó ona orientasaun ba Diresaun Jerál Obras Públikas (DGOP) hodi akompaña másimu ba konstrusaun estrada Tasi-Tolu to'o Tibar atu nune'e tenke remata paviamentu asfáltiku antes komemorasaun loron Referendum ka Konsulta Populár 30 Agostu 2019. Ho orientasaun ne'e Diresaun Jerál Obras Públikas (DGOP) liuhosi PMU kontinua halo kontrolu rutina hodi kontrolu kualidade ba servisu kamada Sub-Base, Base-Course no paviamentu asfáltiku trosu Tasi-Tibar - Tibar. Projetu konstrusaun estrada ne'e hala'o husi kompañia internasionál China Wuyi, no hahú iha loron 28 fulan-Fevereiru tinan 2017.

Dili, 11 Marsu 2022-  Diretór Eskola Ensinu Sekundária Téknika Vokasionál-Eskola Ekonomia no Komérsiu (ESTV-EEC sigla portugés), Bekora, Adérito Luis da Costa,  husu ba Ministériu Edukasaun Juventude no Desportu (MEJD) atu rekruta tán profesór tanba eskola refere profesór barak hanorin la tuir sira nia área.
“Iha ne’e ami nia profesór ne’e loloos ne’e sei aumenta, tanba kada disiplina ka kada matéria ne’e, sei presiza nafatin mestre tuir ninia área, ne’e orsida edukasaun liuliu Ministériu Edukasaun (MEJD), Ministru mak bele deside tempu ne’e atu loke vaga ruma, hafoin ema bele ba teste, hafoin bele tama,” Diretór informa, ohin (11/03), iha nia knaar-fatin Bekora, Dili.
Diretór ne’e hateten tán katak, kestaun menus profesór ne’e nia husu ba parte relevante liuliu MEJD atu bele responde lalais. Tuir Diretór ne’e  katak, ESTV-EEC iha profesór voluntáriu, maibé sira mós presiza nesesidade, tanba  ne’e eskola oferese no fasilita de’it sira-nia nesesidade ba transporte nian.
Adérito akresenta katak, parte eskola relata ona problema refere ba MEJD, maibé to’o ohin loron seidauk iha resposta.
“Beibeik ba beibeik ami  fó hatene ba Ministériu Edukasaun (MEJD), maibé to’o agora la hatene rezultadu seidauk mai, atu responde ba nesesidade ne'ebé iha, liuliu ba profesór voluntáriu ne'ebé iha,” Aderito hateten.

Dili, 15 Outubru 2020 – Ministru ba Asuntu Parlamentár no Komunikasaun Sosiál (MAPKOMS), Francisco da Costa Jerónimo, asina kontratu ho grupu komunitária suku Lore II, postu-administrativu Lospalos, munisípiu Lautén, iha kuarta (14/10), iha gabinete MAPKOMS, palásiu Governu, Dili. Objetivu hosi asina kontratu ne’e mak nu’udar kontinuasaun ba implementasaun programa Naroman ba Suku, ne’ebé lansa ona iha tinan kotuk, nune’e, liuhosi selebrasaun asinatura kontratu refere, kontinua fó apoiu hodi halo sosializasaun ba informasaun iha suku ne’e, no promove partisipasaun sidadaun hotu-hotu nian iha diálogu setorál ho Governante sira, no mós kontinua rekolla materiál informativa sira hodi prodúz broxura, no halo jestaun ba sentru informasaun refere, inklui kampaña ba sensibilizasaun Covid-19 ba komunidade sira iha Lore II.

Manufahi, 14 Marsu 2022 - Diretór STAE munisípiu Manufahi Ángelo Corte-reál relata ohin (14/3) katak hosi sentru votasaun 94 iha Manufahi, iha sentru votasaun 23 mak la asesu ba estrada.
Nia akresenta, tanba ne’e parte STAE prepara ona planu ba distribuisaun materiál sensitivu no la sensitivu iha loron 18 fulan Marsu molok tama ba elisaun prezidensiál, sei halo distribuisaun liuhosi meiu karegadór (ema mak sei lalin) to’o iha sentru votasaun, no ba sentru votasaun sira seluk ne’ebé asesu ba estrada sei transporta ho kareta.
“Tuir tarjetu STAE munisípiu sei presiza viatura 46 hodi transporta materiál sensitivu no la sensitivu ba sentru votasaun sira, tanba elisaun ba tinan ida ne’e sentru votasaun aumenta tan 24, parte STAE halo ona kordenasaun ho administrasaun munisípiu Manufahi identifika ona kareta Estadu 15 iha munisípiu inklui viatura STAE munisípiu nian, no sei hetan tán apoiu viatura hosi STAE nasionál, maibé ida ne’e seidauk to’o, tanba ne’e parte STAE munisípiu mós kontinua identifika transporte privada sira seluk, hodi apoia transportasaun materiál sensitivu no la sensitivu ba sentru votasaun, inklui sei lori fila materiál sensitivu no la sensitivu hosi sentru votasaun ba sentru iha apuramentu munisipál hafoin eleisaun remata,” Diretór ne’e relata iha nia knaar-fatin iha Manufahi.
STAE munisípiu simu materiál sensitivu no la sensitivu ba eleisaun prezidensiál nian hosi STAE nasionál iha loron 11 fulan Marsu 2022 iha Dili, kompostu hosi materiál sensitivu totál livru buletin votu 927 ba totál eleitór na’in 40. 425 iha Manufahi.

Dili, 14 Marsu 2022 – Kordenadór Rezidente Organizasaun Nasaun Unidu (ONU) nian iha Timor-Leste, Roy Trivedy, no Diretór Programa Ai-hán Mundiál (WFP, sigla inglés) iha Timor-Leste, Dageng Liu, hasoru malu ho Ministru Prezidénsia Konsellu Ministru, Fidelis Manuel Leite Magalhães, ohin, no hato’o agradesimentu no felisitasaun ba Timor-Leste relasiona ho jestu solidariedade hosi Governu Timor-Leste ne’ebé deside iha Konsellu Ministru hodi fó donativu ho valór dólar amerikanu millaun 1.5 (millaun $1.5) ba WFP hodi kontribui ba ajudu umanitária ba povu ukranianu.
Responsável ONU nian salienta katak Timor-Leste mak nasaun primeiru iha sudoeste aziátiku ne’ebé fó kontribuisaun finanseira ba ajudu umanitária ba povu ukranianu.
Ministru Prezidénsia Konsellu Ministru no responsável ONU no WFP nian ko’alia mós kona-ba seguransa ai-hán iha rai-laran no mós kona-ba faze foun programa ‘sesta bázika’, inklui kona-ba oinsá bele promove produsaun lokál no diversifikasaun alimentár.

Dili, 29 Maiu 2019 - Primeiru-Ministru Taur Matan Ruak, tersa-feira ne’e bolu Komandante Jeral PNTL, Komisáriu Polísia Faustino da Costa, akompañadu hosi Komandante Operasionál Nasionál PNTL, Superintendente Xefe polísia Pedro Belo, hodi relata ba Xefe Governu kona-ba situasaun seguransa iha rai-laran liuliu kona-ba kazu konfrontu entre grupu jovem eis membru arte marsiais foin lalais iha Postu Administrativu Vemase, Munisípiu Baucau ne’ebé rezulta jovem ida mate, ne’ebé alarga mai to’o kapitál Dili. Xefe Governu preokupa tebes ho situasaun refere, tanba ne’e iha enkontru ne’e Nia husu ba Komandu PNTL atu reforsa seguransa nasionál no halo vijilánsia maka’as hodi prevene konflitu sira ne’e atu labele alarga liután ba fatin seluk. Enkontru ne'e hanesan enkontru dahuluk, hafoin Komandante Jeral ne'e simu pose iha loron 27 fulan Marsu 2019 liuba.

Organizasaun Saúde Mundiál (WHO, sigla inglés) fó sai iha nia pájina ofisiál Facebook hodi fó hanoin ba ema hotu katak Alkól mak fatór risku prinsipál ba mate prematura no dizabilidade entre ema sira ne’ebé iha sira nia idade produtivu. Ema sira ho idade produtivu husi 15 to’o 49, pursentu sanulu (10%) mak mate tamba kauza husi alkól.

Dili, 25 Jullu 2019 - Ekipa Detailed Engineering Design (DED) husi Departamentu Projetus ne’ebé pertense ba Diresaun Nasionál Estradas, Pontes no Kontrolu Xeias (DNEPCC) hala’o survey iha Munisípiu Kovalima ho objetivu atu halo estudu klean liu tán ba fundasaun ponte autoestrada ne’ebé mak hetan estragus. Durante prosesu ida ne’e, ekipa halo peskiza Topografia, Idraulika/Idrolojia no Ambientál ba river training hodi foti amostra atu bele identifika no solusiona nia problema. Liu husi estudu investigasaun ida ne’e, DNEPCC sei elabora dokumentu ba obra konstrusaun no sei enkamiña ba aprovizionamentu Obras Públikas (OP) ba prosesu tenderizasaun.

Dili, 28 Outubru 2020 – Ministru Justisa (MJ) Manuel Cárceres da Costa observa direita kondisaun estabelesimentu prizionál antigu, iha segunda (26/10) ne’e iha Weberek, Manufahi, ne’ebé konstrui hosi Governu portugés iha tempu uluk ho éktare 106. Manuel Cárceres hateten katak Governu iha ona planu atu rekonstrui prizaun refere iha VIII Governu nia mandatu, no MJ rasik sei hahú planu rekonstrusaun ne’e iha tinan 2022. Manuel Cárceres mós konversa ho komunidade sira iha Weberek hodi dehan ba sira, “2021 ita seidauk halo, 2021 imi fó tempu ami halo dezeñu no ami buka osan. Maromak tulun, 2022 ita hahú. Maibé, ohin ha’u husu ona ba Enjeñeiru sira katak sira sei halo relatóriu lalais, para ha’u husu autorizasaun Sr. Primeiru-Ministru nian atu bele mai tau uluk arame paru-paru hale’u tiha para hanesan sinál ida”. MJ mós sei esforsa atu koordena ho Ministériu Obras Públikas hodi bele loke uluk estrada, dada eletrisidade no bee-moos molok hahú konstrusaun ba antigu prizaun ne’e.

Díli, 22 Augostu 2019 - Konsellu Administrasaun (KA) Banco Central de Timor-Leste (BCTL) realiza reuniaun mensál iha sala reuniaun BCTL. Ajenda prinsipál ba reuniaun ohin KA nian mak halo apresiasaun ba proposta konaba aplikasaun lisensa Bankária - Pasific Merchant Bank, S.A, apresiasaun ba proposta konaba aplikasaun lisensa transfere osan husi Sosiedade TS. Cov, Unipessoal, Lda no apresiasaun ba proposta konaba aplikasaun husi Telemor Fintech, Unipessoal, Lda. Membru Konsellu Administrasaun kompostu hosi Abraão de Vasconselos (Governadór), Nur-Aini Alkatiri (Vise Governadóra), Maria Madalena Brites Boavida (Membru), Aicha Bassarewan (Membru), Francisco Guterres (Membru) no Elizario Ferreira (Membru).

Ermera, 14 Marsu 2022 – Ministra Saúde Odete Maria Freitas Belo hateten katak iha fulan Agostu 2021 munisípiu Ermera ho númeru mortalidade ne'ebé mak aas no iha tempu ne'ebá Governu foti desizaun hodi konfina komunidade sira atu la halo sirkulasaun ba-mai no ikus mai Ermera livre hosi kazu Covid-19.
"Atu fó hatene katak depois de Konfinamentu Obrigatóriu (KO), depois de Serka Sanitária (SS), Ermera la rejista kazu, signifika Ermera laiha kazu Covid-19, negativu to'o oras ida ne'e, ha'u haree dadus katak Ermera laiha kazu,” Ministra Odete informa, ohin (14/3), wainhira lansa vasina Covid-19 Pfizer ba labarik tinan 12 to'o menus hosi 18, iha suku Lauana, postu-administrativu Letefoho, munisípiu Ermera.
Aléin hosi lansamentu vasina Pfizer ba estudante sira ne'e, Ministra Saúde ho ekipa hamutuk ho pesoál saúde sira hala'o mós vasina AstraZeneca doze dahuluk no daruak inklui Booster/Pfizer ba autoridade lokál, seguransa no mós komunidade sira.

Dili, 16 Novembru 2020 – Ministru Agrikultura no Peska (MAP) Pedro dos Reis, hamutuk ho Vise Ministru Turizmu, Komérsiu no Indústria (MTKI) Domingos Lopes Antunes, ensera Festivál Kafé Timor iha sexta (13/11) ne’e, iha CCD, no atribui mós prémiu ba manán na’in sira iha kompetisaun kualidade kafé, barista no kulinãria iha ámbitu ‘Road to Expo Dubai’. Kompetisaun refere hanesan atividade kontinuasaun hosi atividade preparasaun ba Expo Dubai, ho nune’e manán na’in ba kafé ne’ebé kualidade no orijen Timór nian mak sei lori ba hatudu iha Expo Dubai tinan 2021. MAP Pedro dos Reis, iha nia intervensaun hateten, MAP sei servisu hamutuk nafatin ho MTKI liuhosi diresaun jerál Expo Dubai hodi dezenvolve no promove kualidade kafé Timór nian ba Mundu. Seremonia enseramentu ne’e partisipa mós hosi Eiz Prezidente Repúblika José Ramos Horta, Sekretáriu Estadu Peska Elidio de Araújo, no Reprezentante FWP iha Timor-Leste, Reprezentante Embaixadór Nova Zelándia, no Diretór hosi Liña Ministeriál sira.

Dili, 21 Dezembru 2020 – Ministériu Solidariedade Sosiál no Inkluzaun (MSSI) no Ministériu Justisa (MJ) inklui mós Ministériu Edukasaun (MEJD), ohin (21/12), realiza natál hamutuk ho prizioneiru sira iha prizaun Glenu. Iha selebrasaun ne’e Vise Ministra MSSI Signi Verdial, husu ba prizioneiru sira atu halo reflesaun ba ida-idak nia-an hodi muda hahalok aat ne’ebé sira halo ona ba ema seluk, nune’e sala ne’ebé iha pasadu labele repete tán iha futuru. Nune’e mós Vise Ministru MJ José Edmundo Caetano husu ba prizioneiru sira atu nafatin iha esperansa hodi kumpre pena ne’ebé ida-idak iha, tanba ida ne’e mak sai hanesan prosesu judisiáriu ne’ebé tenke hala’o. “Boas Festas Santu Natál 2020 no tinan foun 2021 nian ba ita hotu,” José Edmundo hato’o. Selebrasaun Natál hamutuk ne’e partisipa mós hosi Vise Ministru MEJD António Guterres, Autoridade munisípiu Ermera, reprezentande Igreja Katólika, reprezentante PNTL no F-FDTL, no mós Guarda Prizionál sira.

Dili, 23 Agostu 2019 - Ministériu Justisa liuhosi Polísia Sientífika no Investigasaun Kriminál (PSIK, sigla portugués-PCIC) fó pose ba investigador foun nain-30, iha edifísiu Ministériu Solidariedade Sosiál no Inkluzaun (MSSI), Caicoli. Iha intervensaun Ministru Justisa husu ba investigadór sira hotu atu hala'o investigasaun ho kredível hodi hetan verdade ba kazu, laos ho intensaun atu hamonu ka buka ema nia sala, tamba ho investigasaun ne’ebé kredível sei ajuda juíz sira foti desizaun ne'ebé justu.

Organizasaun Mundiál ba Saúde (OMS/WHO) fó sai iha nia pájina ofisiál Facebook katak wainhira para husi fuma no hamenus hemu tua sei hamenus mós risku ba kankru orál, moras gingiva no nehan monu. Husu ba ema ema hotu hodi kuida ida'idak nia saúde.

Dili, 17 Novembru 2020 – Komandante Jerál Polísia Nasionál Timor-Leste (PNTL) Komisáriu Faustino da Costa informa katak Primeiru-Ministru Taur Matan Ruak iha kualidade nu’udar Ministru Interiór, husu ba PNTL iha Dili no iha teritóriu laran tomak atu kontinua servisu ho di’ak hodi asegura situasaun iha rai-laran atu la’o di’ak nafatin. Ministru Interiór hato’o ida ne’e ba Komandante Jerál PNTL, wainhira parte rua hasoru malu iha segunda (16/11) ne’e, iha palásiu Governu. “Primeiru-Ministru hanesan mós Ministru Interiór husu atu kontinua servisu di’ak no apresia ba servisu Polísia nian iha kapitál Díli no teritóriu Timor laran tomak ne'ebé kontinua asegura seguransa iha rai-laran la’o di’ak nafatin, no husu atu reforsa liután servisu balu hodi hadi’a di’ak liután,” Faustino informa. Faustino hatutan katak iha enkontru ne’e, nia ho nia Segundu Komandante Jerál PNTL Komisáriu Mateus de Jesus halo mós aprezentasaun kona-ba ezekusaun orsamentu PNTL nian.

Fundu Petrolíferu Timor-Leste vale dolar biliaun 16,98 (euro biliaun 15,1) iha fulan-Marsu nia rohan, liu dolar biliaun 1,18 duké final tinan 2018, informa hosi Banku Sentral Timor-Leste nian iha loron-kinta ne'e.  Tuir relatóriu trimestral ne'ebé divulga iha loron-kinta ne'e hosi Banku Sentral Timor-Leste nian (BCTL), saldu ne'e laiha ligasaun ho levantamentu hosi dolar millaun 650 hodi sosa partisipasaun hosi ConocoPhillips ho Shell iha konsórsiu Greater Sunrise nian, ne'ebé maka hahú iha fulan-Marsu, maibé konkretiza de'it iha fulan-Abril. Iha konkretu, relatóriu ne'ebé divulga iha loron-kinta ne'e hatudu katak durante fulan tolu dahuluk hosi tinan ne'e, fundu rejista ona estrada bruta sira hosi kapital dolar millaun 240,27, inklui dolar millaun 99,32 hosi kontribuisaun sira no dolar millaun 140,97 refere ba pagamentu sira ne'ebé mai hosi Autoridade Nasional ba Petróleu ho Mineral sira nian (ANMP). Iha períudu hanesan, rendimentu hosi investimentu sira hosi Fundu maka dolar biliaun 941,95, ne'ebé dolar millaun 101,35 koresponde ba dividendu sira ho juru sira no dolar millaun 848,72 tanba mudansa sira hosi valor sira merkadu nian. Rezultadu, ne'ebé inklui mós lakon ida besik dolar millaun ualu tanba flutuasaun kambial sira, reprezenta ona retornu ida hosi 5,9% iha karteira fundu nian, iha liña ho benchmark ba períudu hanesan, fiksa ona iha 5,95%. Relatóriu refere katak laiha transferénsia ruma hosi fundu sira ba Orsamentu Jeral Estadu nian iha fulan tolu dahuluk tinan nian no ne'ebé saída úniku hosi osan nian koresponde ba dolar millaun haat ba jestaun operasional hosi fundu rasik. Hanesan refere ona, la halo parte hosi trimestre ne'e maka operasaun hodi sosa partisipasaun maioria iha Greater Sunrise nian. BCTL esplika katak simu ona instrusaun sira hosi ministra interinu Finansa nian iha fulan-Marsu hodi halo transferénsia ba Timor Gap, liuhosi sira nia subsidiáriu, no transferénsia ne'e halo iha loron 10 fulan-Abril. Operasaun ne'e sei iha detalle iha relatóriu trimestral oinmai.

Dili, 18 Novembru 2020 – Primeiru-Ministru Taur Matan Ruak iha nia enkontru ho Prezidente Repúblika Francisco Guterres Lu-Olo horseik (18/11), marka ona loron 23 Novembru 2020 ba serimónia tomada pose ba Ministru Finansa foun Rui Gomes. Hafoin enkontru, Primeiru-Ministru konfirma katak Rui Gomes sei asume pasta Ministru Finansas hodi troka Fernando Hanjam. “Sim, ha’u konfirma. Ha’u ko’alia ona ho sua exelénsia Prezidente Repúblika no ami marka ba segunda-feira, semana oin tomada possse”. Dehan Taur. Atuál Ministru Finansa Fernando Hanjam la kontinua asume nia kargu tanba kondisaun saúde la permite no hala’o hela tratamentu médiku.

Dili, 10 Abril 2021 – Governu sei dezvia mota Manleuana atu ba sai iha mota Komoro tuir pedidu hosi Primeiru-Ministru Taur Matan Ruak, haktuir nia divulgasaun ohin (10/4).
Primeiru-Ministru hateten, wainhira udan boot, mota Manleuana sempre lori risku ba komunidade sira ne’ebe hela iha Manleuana, inklui iha Bairu-Pité, Hudi-Laran, Ai-Mutin no Palásiu Prezidente nian. 
“Tanba volume bee boot, la akumuladu hodi nakfakar sai tuir estrada no tama ba komunidade sira-nia uma,” dehan Primeiru-Ministru.
Ne’e duni nia hato’o ona pedidu ba Tékniku Ministériu Obras Públika no Ajénsia ba Dezenvolvimentu Nasionál (ADN) atu dezeña oinsá bele dezvia tiha mota hosi Manleuana nian ba sai iha mota Komoro.
Hatán ba ida ne’e, Ministru Obras Públika Salvadór Pires hateten, iha ona dezeñu ne’ebé apoia hosi fundu MCC nian atu bele dezvia ba mota Komoro, no se buat hotu la’o ho di’ak entaun tinan ida ne’e bele ona hahú implementa.

Uma adat Tasi Tolu hanesan kapela ida nebe uza ba misa vizita amu Papa João Paulo II mai Timor-Leste iha 1988. Fatin ne'e mos uza komemorasaun misa importante igreja Katólika nia iha Timor-Leste. Ohin loron uma Adat Tasi Tolu hanesan partimóniu relijioza no turístika nebe símbolu istória relijioza no nasaun. Maibe, ohin loron ita hare katak fatin ne'e governu ladun kuidadu ho didiak.

Palásiu Prezidensiál Nicolau Lobato, Dili, 29 Maiu 2019 – Wainhira Prezidente Parlamentu Nasionál, Arão Noe de Jesus, hasoru malu ho Prezidente Repúblika Francisco Guterres Lú Olo hodi informa serbisu sira ne’ebé mak liga ba kompeténsia Parlamentu Nasionál nian, Prezidente PN hateten katak atividade sira Parlamentu nia barakliu durante fulan Maiu nian maka komisaun sira halo fiskalizasaun ba munisípiu, inklui RAEOA. “Ohin ha’u mai hato’o de’it atividades Parlamentu (Nasionál) ninian durante fulan ida to’o agora. Plenária hala’o dala walu, enkontru lideres bankadas haat, reunioens komisoens iha, por volta sanulu resin i atividade sira barakliu Parlamentu nian maka komisaun sira halo fiskalizasaun ba munisípiu, inklui RAEOA. Depois iha vizitas ba estranjeiru rua, ida ba Portugal, pois ida ba Thailandia”, afirma Prezidente Palamentu Nasionál.

Dili, 27 Novembru 2020 – Sekretáriu Estadu Juventude no Desportu (SEJD) Abrão Saldanha, iha sexta (27/11) ne’e, observa direita kondisaun Estádiu Manatutu ne’ebé nia prosesu konstrusaun paradu tiha iha tempu balu nia laran, tanba iha problema kontratuál. Iha observasaun ne’e, SEJD konversa ho pesoál kompañia OBRAI Lda., ne’ebé mak kaer projetu konstrusaun Estádiu ne’e, no hateten katak nia sei fila-fali mai Manatutu hodi hatene detallu liután kona-ba prosesu konstrusaun Estádiu ne’e. “Ha’u sente triste tanba du’ut sira ne’e moris iha rai-henek leten ne’ebé ásidu tanba tasi-been barak, no la hatene sé sira bele moris tempu naruk nia laran ka lae”, Abrão hateten. Parte kompañia rasik rekoñese katak problema boot ida ne’ebé sira hasoru hela mak bee, tanba sira sosa bee hodi halo konstrusaun. Daudauk ne’e SEJD fó tempu fulan 6 ba kompañia atu hala’o servisu, no SEJD sei halo avaliasaun ba progresu. Kompañia iha tempu fulan 10 to’o 11 atu finaliza projetu ida ne’e, tuir konkordánsia ho SEJD.

Iha Loron Kuarta-Feira (01/05/2019), Sekretáriu Kooperativas (SECoop), Eng. Arsenio Perira da Silva, M.Agr hamutuk ho Administradór Munisípiu, João Tilman husik fini ikan mas iha kolam Kooperativas Produsaun Agrikula Moris Rasik nian, hanesan Jestu ida hodi selebra loron mundial traballadór sira nian iha Aldeia Fatubesi, Suku Liurai, Postu Administrativu Aileu Villa, Munisípiu Aileu. Sekretáriu Estadu husu ba Kooperativas Produaaum Moris Rasik atu utiliza rai bokur hirak ne'ebé mak agora dadaun abandona hela bele produz netik buat ruma hodi ne'e bele hamenus aihan importasaun husi rai liur. Partisipa iha seremonia ne'e mak hanesan, autoridade lokal sira, Komandante Operasional Munisípiu Aileu, Delfim da Silva, Diretór Jeral SECoop, Olderico Lopes inklui membru Kooperativas Moris Rasik nian nomos funsionáriu sira SECoop nian.

Dili, 08 Abril 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), ohin (08/4), haruka tán joven timoroan na’in sia ba servisu iha Austrália iha área Agrikultura.
Kandidatu traballadór timoroan na’in sia ne’e kompostu hosi mane lima no feto haat, ne’ebé sei ba servisu iha Australia liuhosi Seasonal Worker Program (SWP) iha kompañia Connect Group ho kontratu fulan ualu.
Joven timoroan na’in sia ne’e sai hosi Aeroportu Internasionál Prezidente Nicolau Lobato Timor-Leste iha oras 15:15 ho aviaun Quantas no iha oras 17:00 mak tún iha Aeroportu Darwin, Austrália.

Klubu istimadu hosi munisipiu Lautem FC Lero, ho susesu hetan pontus tolu, hafoin iha jogu badahuluk halakon Lica-Lica lemorai FC, ho skoru 4-2, iha jogu Segunda Divisaun Liga Futebol Amadora (LFA) ne'ebe maka halao iha kampu demokrasia, FFTL, Kuarta (1/5). Ho rezultadu ne'e mak lori FC Lero, hetan pontus tolu no provizoriu lidera grupu B. Lica-Lica lemorai FC, tenki okupa iha pozisaun ikus grupu refere. Iha primeira parte ekipa rua halo kontra atake ba malu ho velosidade makas hodi buka golu ba ekipa ida-idak maibe iha minutu 17, sorte bo'ot monu ba jogador FC Lore, Tomas Lopes hodi marka golu no muda eskoru ba 1-0 to'o primeira parte remata. Iha segunda parte, iha minutu 49, Andre Sarmentu husi Lica-Lica konsege halo empata jogu hodi muda ba eskoru 1-1. Iha minutu 62 Jainaltino muda marka tan golu hodi muda rezultadu ba Lore 2 - 1 Lica-Lica. Iha minutu 70 no 73, Joel no Jainaltino marka tan golu hodi halo rezultadu sai Lore 4 - 1 Lica-Lica. Iha minutu 90+1 antes termina jogu, Jose husi FC Lica-Lica konsege muda rezultadu ba Lore 4 - 2 Lica-Lica.

Dili, 12 Marsu 2021 – Durante implementa konfinamentu ka lockdown iha munisípiu Dili, Governu nafatin autoriza merkadu Taibesi no Manleuana atu loke iha tempu loron, hahú hosi oras 6:30 dadeer to’o 18:30 loro-kraik, tuir regra serka sanitaria ne’ebé mídia Gabinete Primeiru-Ministru divulga ohin (12/3).
Enkuantu ba vendedór tiga roda no ai-leba, Governu autoriza mós sira atu bele fa’an nafatin ai-hán, sasán ka servisu esensiál.
Ba restaurante sira, iha regra ne’e haktuir katak bele loke nafatin durante lockdown, maibé labele hán iha restaurante, tenke lori hahán ba uma de’it.

Estádiu Munisipál Dili, loron 1 Juñu 2019, Iha jogu ba daruak Segunda Divizaun Liga Futebol Amadora Epoka 2019 entre ekipa Cacusan FC ho Aitana FC temina ho rezultadu final 5-1.  Golu Cacusan FC hatama hosi Helder Soares iha minutu 28’. Golu Aitana FC hatama hosi Francelino Belo iha minutu 22’, Nelson Freitas iha minutu 30’, 70’, 90’+1 no Gilson Matrus iha minutu '55.

Prezidente Repúblika, Francisco Guterres Lú Olo, husu ba Governu da-ualu ne’ebé lidera hosi Primeiru-Ministru, Taur Matan Ruak, atu kria polítika ba planeamentu urbanu iha sidade Dili, inklui territóriu tomak. Pedidu ne’e hato’o diretamente hosi Prezidente Repúblika ba Primeiru-Ministru Taur Matan Ruak, bainhira aprezenta progresu servisu governu nian durante semana ida ne’e liuliu planu ba implementasaun projetu konstrusaun  Portu Beasu, Viqueque, ne’ebé estabelese hosi Timor Gap no Kompañia konstrutora ida hosi Xina ho valor orsamentu millaun US$943. Alende ne’e, kona-ba programa Millennium Challenge Corporation (MCC-sigla Inglés) ho governu Timor-Leste atu implementa maka millennium challenge compact liuhosi projetu bee no saneamentu iha sidade Dili ho valor millaun US$200-resin. “Prezidente alerta hela governu atu projetu sira ne’e bele lao mais fó atensaun hela ba planeamentu urbanu, ne’ebé ha’u rejista preokupasaun Prezidente”, hateten Taur Matan Ruak, ohin, ba jornalista sira iha Palásiu Prezidensiál Bairru-Pité, Dili. Ideas seluk hosi diskusaun entre Prezidente Repúblika ho Primeiru-Ministru   maka preparasaun ba komemorasaun loron Konsulta Popular (REFERENDUM), 30 Agostu no 20  Setembru  loron INTERFET tama Timor Leste. “Ita  konvida konvidadu barak (Xefe Estadu no Governu) ne’ebé prezidente preokupa loos kona-ba ita nia fatin  no kondisaun, seguransa, alojamentu, lojístika  atu akomoda ita nia bainaka sira”, tenik Taur Matan Ruak. Komemorasaun loron restaurasaun 20 Maiu ba 2019, Taur informa, Ministériu Administrasaun Estatál oras ne’e halo ona preparasaun hodi konsentra selebra iha Dili.

Dili, 15 Novembru 2021 – Diresaun Nasionál Metereolojia no Jeofízika (sigla portugés, DNMG) alerta katak ohin (15/11) iha poténsia atu akontese udan ho intensidade fraku to’o forte iha teritóriu nasionál Timor-Leste.
“Iha parte meiu-dia to’o loro-kraik, kalohan sei taka no iha poténsia atu akontese udan ho fraku to’o forte iha teritóriu nasionál,” DNMG relata liuhosi komunikau ba previzaun tempu ohin (15/11) nian.
Relasiona ho previzaun udan ne’e, DNMG bolu atensaun espesiál ba munisípiu Lautén, Baukau, Bobonaru, Ermera, Manufahi, no Ainaru.
DNMG husu ba populasaun hotu-hotu atu hadook-an hosi fatin risku sira hanesan ai-hún boot no seluk tán, hodi evita-an hosi dezastre.

Dili, Ministériu Justisa, loronTersa-feira 4 Juñu 2019 -  Ministru Justisa Manuel Cárceres no reprezentante Country Director World Vision Timor-Leste (WVTL) Evangelita Pereira, asina Nota de-Entendimentu (MoU) hodi servisu hamutuk ba halo Rejistu Sivíl ba labarik idade husi tinan 0-5. Iha asinatura MoU ne’ebe hala’o iha sala enkontru Gabinete Ministru Justisa ne’e, Diretor Nasionál Rejistu Notariadu (DNRN), João Martins Borges, esplika katak “Nota Entendementu ne’e ho objetivu atu halo kooperasaun ba atividade rejistu ba labarik sira, husi tinan 0-5, iha Munisípiu rua: Munisípiu Baucau no Aileu ”.

Estadus Unidus Amérika (EUA), 09 Maiu 2021 - Kazál Carlos no Patty Hernandes ne'ebé ho idade 39 moris iha Charlotte, Kalifórnia Norte, Estadus Unidus Amérika. Kazál ne'e la taka dalan atu aumenta tán sira nia oan no foin lalais moris tán ona oan ba sanulu-resin-neen ne'ebé ho naran Clayton.
"Ha'u nia oan sira hotu nia naran komesa ho letra 'C' no ami hakarak atu kontinua ida ne'e. Ha'u nia kaben naran Carlos [...] no letra 'C' ne'e hanesan omenajen ida ba nia", Patty esplika ba The Mirror.
"Maromak mak haraik mai ami labarik sira ne'e hotu. Ha'u hatene katak ema balu la aseita no iha komentáriu online ne'ebé ladun di'ak, maibé ba ami ida ne'e nu'udar ksolok bo'ot ida", inan hosi família bo'ot ne'e aumenta.
Clayton mai hamutuk ho ninia maun nain-15 ne'ebé ho idade boot liu mak tinan 13. Família gasta ba hahán besik 912 dólar Amérika iha kada loron 15.
Clayton ne'ebé foin moris aumenta tan Carlos Jr. tinan 13, kaduak 'Carla no Caitlyn' tinan 10, 'Calvin  no Catherine' tinan 6 no 'Caleb no Caroline' tinan 3. Sei iha tan Christoper tinan 11, Christian tinan 9, Celeste tinan 8, Cristina tinan 7, Carol tinan 4, Camila tinan 2, Charlotte no Crystal tinan 1.

Ohin, 6 Maiu 2019 - Sekretariadu Komisaun Funsaun Públika, hala’o serimonia isar bandeira ne’ebé organiza husi Gabinete Apoiu Sekretaria Ezekutiva Komisaun Funsaun Públika no Inspetora ba serimonia isar bandeira ne’e mak Sekretaria Ezekutiva, Maria de Jesus Sarmento. Iha nia diskursu fó hanoin ba dirijente sira atu prepara planu ba 2020 nian no husu kumpri mós dever servisu no mantein disiplina hodi hala’o servisu lor-loron nian.  Serimonia ne’e hala’o iha resintu Komisaun Funsaun Públika, Matadouro, Dili.

Periodu Publikasaun 1PPERM00032019, ba area kolesaun 070001, 070002, 070003, 070004, 070005, 070006, 070008 no 070009, Aldeia BOROHEI, DIRLAU, GOMHEI, HATALI, MANGERO, POEANA, RAEBLIRI no SASOHER, Munisipiu ERMERA, hotu iha loron 19 MAIU 2019. Aproveita kedas oportunidade ikus nian atu hare informasaun cadastral no bele hatama dadaun deklarasaun foun, atu husu hadi’a ka hasai deklarasaun nebe hatama tiha ona. Fo hanoin katak, atu hare informasaun cadastral bele ba iha edifisiu DTSPC ERMERA.

Palásiu Prezidensial Nicolau Lobato, Dili, 12 juñu 2019 - Xefe Estadu Maior Jenerál Lere Anan Timur hasoru malu ho Prezidente Repúblika Francisco Guterres Lú Olo hodi rona informasaun kona-ba situasaun defeza no seguransa. Iha oportunidade ne’e, nu’udar veteranu ida, Major Jenerál Lere Anan Timur ko’alia mós ho Prezidente Repúblika kona-ba asuntu veteranus husi FALINTIL ne’ebé to’o ohin loron moris ho laiha kondisaun atu hatutan moris. Tuir Xefe Estadu Maior Jenerál katak Prezidente Repúblika no Primeiru Ministru iha ona konsensu atu tau matan ba veteranu sira ne’ebé laiha kondisaun atu moris ho dignu. Tanba ne’e, Xefe Estadu Major Jenerál sei entrega lista veteranus husi FALINTIL hamutuk ema liu 200 ba Primeiru Ministru atu haree oinsá bele fó asisténsia. Prioridade asisténsia husi Governu mak harii uma ba veteranu sira.

Estádiu Munisipál Dili, Domingu 16 Juñu 2019, Atlético Ultramar konsege realiza ninia primeira vitória iha jogu Liga Futeból Amadora Primeira Divizaun Époka 2019 depois halakon Karketu Dili iha Jornada 4° ho rezultadu finál 3-0. Golu tolu Ultramar nia hatama husi jogadór Jorge iha minutu-30, Fábio iha minutu-35 no João Xavier iha minutu-59. Ho vitória ida ne'e Ultramar okupa pozisaun 6° ho pontus-3.

Ohin Kinta-feira, 09 Maiu 2019, Ministru Defeza no Ministru Interior Interinu, Filomeno da Paixão de Jesus, simu inkontru kortezia hosi Embaixadór Holanda nian iha Jakarta, Rob Swartbol iha nia knaar fatin Ministériu Defeza, Fatuhada Dili. Objetivu husi inkontru ne’e, Embaixadór refere mai kongratula Ministru bá knaar nudar Ministru Defeza nian. Embaixadór haktuir katak vizita ne’e nu’udar konfirmasaun ida kona-bá relasaun diak entre país rua.  Ministru Defeza no Ministru Interior Interinu partilha ho Embaixadór kona-bá prioridade ne’ebé VIII Governu defini tiha ona iha área defeza no seguransa nian.  Embaixadór ne’e konfirma katak nia governu iha vontade atu estabelese koperasaun iha área defeza no seguransa liliu tuir nesesidade ne’ebé Timor-Leste iha no defini tiha ona. Iha inkontru ne’e, parte rua konkorda atu kontinua halo diskusaun kona-bá área koperasaun iha setór defeza no seguransa nian.

Dili, 17 Agostu 2021 – Ministériu Saúde relata kazu óbitu ho Covid-19 hamutuk na’in-5 iha loron ohin (17/8) ne’ebé inklui bebé na’in-3 mate iha sira-nia inan nia knotak.
Sentru Integradu Jestaun Krize (SIJK) informa katak, hosi bebé na’in-3 ne’ebé mate ne’e na’in-1 nia inan ne’ebé ho idade 37 no isin-rua semana 40 ona mós la salva ka mate. Enkuantu hosi bebé na’in-2 seluk ne’e na’in-1 ho idade semana 28 no ida seluk ho idade semana 33 no sira na’in-2 ne’e nia inan iha kondisaun estável hotu maibé “ho diagnóstiku Covid-19”.
“Óbitu ne’ebé relata ohin, 17 Agostu 2021 (adultu 2, mate iha inan nia kanotak na’in-3), hamutuk 5,” SIJK relata liuhosi komunikadu imprensa ne’ebé Timor News asesu ohin.
SIJK esplika, kazu mate adultu na’in-2 rua ne’e mak mane na’in-1 ho idade tinan 41, no feto na’in-1 ne’ebé temi ona iha leten. Nune’e Timor-Leste to’o oras ne’e rejista ona kazu óbitu ho Covid-19 hamutuk na’in-38.
SIJK mós relata kazu pozitivu foun ohin hamutuk na’in-247 ne’ebé kompostu hosi na’in-192 iha Dili, na’in-24 iha Ermera, na’in-12 iha Bobonaru, na’in-12 iha RAEOA no na’in-7 iha munisípiu seluk.
Iha mós pasiente rekuperadu foun hamutuk na’in-37, nune’e kazu ativu iha Timor-Leste to’o oras ne’e iha na’in-2.349.

Dili, 09 maiu 2019 - Bazeia ba karta pedidu audensia husi Diretur Ezekutivu Nasional, MCC-Compact Development Team Timor-Leste, Constancio da Conceição Pinto, nune’e ohin Ministu Justisa Manuel Cárceres da Costa hala’o sorumutuk ekipa teknika MCC nian iha Area Legal Commercial Enviroment (LCE) husi Estadus Unidus Amerika (EUA). Iha sorumutuk ne’ebé partisipa mós husi Sekretariu Estadu Terras, Propriedades, Mario Ximenes, no Diretor Nasionál Terras, Propriedades no Servisu Kadastrus, Hóracio da Silva. Objetivu husi enkontru ne’e hodi elabora Informasoens klean kona-ba asuntu Ambiente Jurídiku ba Komersiu (Legal Commercial Environment ) iha Timor-Leste. Iha enkontru Ministru Justisa mós informa ba Ekipa MCC katak Ministériu Justisa sei asina akordu ida hodi haruka Timor-oan nain 20 ba Portugal hodi foti espesialidade iha area Direitu nian, no Parte MCC prontu atu apoiu wainhira Ministériu Justisa presiza apoiu ruma.

Dili, 10 maiu 2019 - Universidade Nacional Timor Lorosa’e (UNTL) nia Fakuldade Enjeñaria Siénsia I Teknolojia (FEST) luihusi departamentu Enejeñaria Mekánika, liuhusi projetu peskiza ne’ebe halao, nia rezultadu bele introdús sistema modernu hodi prodús tua sabu ba komunidade iha Postu-Administrativu Laklubar Munisípiu Manatutu, liuliu Suku Orlalan, Batara. Peskizadór Prinsipál Profesór Domingos de Sousa Freitas hateten katak peskiza ne’e hala’o tanba bazeia ba realidade moris komunidade suku Orlalan, Batara no Manelima nian ne’ebé maioria moris ho ko’a tua. “Ohin ami mai aprezenta rezultadu peskiza ne’ebé hala’o ona iha 2018 liubá ne’ebé hatudu katak komunidade ho porsentu 85 ne’e transforma sira-nia tua-metan ba tua sabu ho uzu métodu tradisionál ne’ebé tenke sunu ai barak, hasai ahi suar barak, no gasta tempu kleur liu to’o oras 7 to’o 12. Ami haree katak laduun efetivu. Nune’e mos produtór tua sabu sira bele hetan moras respiratóriu, mear, no inus been no katar”, hatutan Profesór Domingos. “Ho mákina ne’ebé ita dezeña bele solusiona aspetu hirak ne’ebé redús impaktu ambientál ka latesi ona ai, diminui tempu oras ida to’o oras haat, hadook komunidade husi moras, no hasa’e rendimentu ekenómika,” detaille Profesór. “Esperiénsia ne’ebé hetan maka bele hatene médotu tradisionál ne’ebé ida diferénsia ho métodu modernu nian hatudu mudansa boot iha grau, utlizasaun, tempu, no kustu”, hatutan Estudante Ageu nebe partisipa iha peskiza ne’e. Komparasaun entre alkol ne’ebé prodús husi modelu tradisionál ho porsentu 43 no mákina nebe prodús bele atinje alkol porsentu 73, nomós bele garante kualidade no ijiéniku. Iha mini-konferénsia ne’ebe realiza iha fatin refere, Profesór Domingos aprezenta rezultadu peskiza ne’ebé uza amostra tua-metan ho métodu modern ba tua sabu, no Profesór Doutór Victor da Costa Soares aprezenta kona-ba uza amostra tua-mutin ho métodu modernu ba tua sabu. Eventu ne’e partisipa husi Profesór Ryuichi Fukuhara, Koordenadór ba Projetu Peskiza husi Japaun ba Asean, nomós Profesór Doutór Andrey Damalelo, nomós hetan partisipasaun husi reprezentante Administradór Postu-Administrativu Laklubar nian Fernando Valentino, xefe suku no komunidade no bainaka espesial sira seluk.

Jogu Segunda Divizaun Liga Futeból Amadora (LFA), loron 10 maiu 2019, entre Kablaki no Zebra nebe halao iha Kampu Demokrasia, FFTL, Dili, konklui ho rezultadu final Kablaki 5 - 2 Zebra. Iha 45 minutu dahuluk, Olgario Nunes husi Kablaki hat-trick iha minutu 11', 15' no 40' no Elvis Maximiano konsege responde ho golu ida. Nune'e termina primeira parte ho 3 -1. Iha segunda parte, Victor da Costa husi Zebra konsege aumenta tan golu ida iha minutu 55' maibe lakonsege evita derota depois Domingo Pereira ho David Cardoso husi Kablaki marka tan golu rua iha minutu 66' no 89'. Nune'e, Kablaki manan Zebra ho 5 - 2 to'o jogu remata.

DÍLI- Sekretáriu Estadu Formasaun Profisionál no Empregu (SEFOPE) interinu Mario Ximenes iha loron 17 maiu 2019, hala’o despedida ba traballadór nain 20 ne’ebé atu ba servisu iha Austrália area hortikultura.  Serimonia refere realiza iha salaun Enkontru  SEFOPE kaikoli. Iha biban ne’e Governante ne’e hateten hanesan Sekretáriu Estadu interinu iha mós dever morál, hodi fó hanoin ho liafuan murak ruma ba sira atu nune’e servisu karik sira sei tau netik kumprimentus saida maka ita hato’o ba sira, iha sira nia hanoin hodi nune’e labele hamosu buat ruma ne’ebé maka ita hotu la ezizi para buat ne’e akontese hodi hatun dignidade nasaun nian no hamoe povu Timor  iha perante Mundu.

Reuniaun Konsellu Ministru 15 Maiu 2019: Aprovasaun ba Dekretu Governu nian kona-ba Regulamentu Estájiu Investigador sira ba Karreira Espesiál hosi Investigasaun Kriminál no Espesialista Laboratóriu Polísia Sientífika no Investigasaun Kriminál nian (PCIC). Aprova Rezolusaun Governu nian kona-ba aprovasaun Estatutu CONSSANTIL. Aprovasaun ba Deliberasaun kona-ba Alterasaun Kontratu públiku empreitada tinan 2014 nian ho empreza China Nuclear Industry 22 Construction ba melloramentu no manutensaun estrada Natarbora junta ba Laklubar, hodi estende durasaun ba obra projetu nian, relasiona ho klima udan ne’ebé halo atrazu ba projetu. Aprovasaun ba Deliberasaun kona-ba Alterasaun kontratu Públiku empreitada 2015 nian ho konsórsiu Shangai Construction Group Co Ltd no PT Brantas Abipraya ba melloramentu estrada Manatuto-Baucau, hodi estende durasaun ba obra projetu nian, relasiona ho klima udan ne’ebé halo atrazu ba projetu. Aprovasaun ba Konkursu Públiku kona-ba fornesimentu kombustível ba Sentrál Elétrika Hera no Betanu.

Dili, 04 Juñu 2021 – Governu liuhosi Komisaun Interministeriál ba Planu Vasinasaun Kontra Covid-19 iha sexta (04/6) hala’o enkontru ida hodi halo planu kona-ba atu implementa vasina Sinovac doze dahuluk ne’ebé Timor-Leste hetan hosi programa COVAX.
Aléin hosi planu implementasaun vasina Sinovac, enkontru ne’ebé hala’o iha Gabinete Vise Primeira-Ministra ne’e Komisaun Interministeriál haree mós ba planu hodi kontinua implementa vasina AstraZeneca ba faze daruak iha teritóriu Timor-Leste.

Díli, 05 Juñu 2019 - Sekretáriu Estadu Formasaun Profisionál no Empregu SEFOPE Julião da Silva fahe sertifikadu ba formandu nain 21 ne’ebé tuir ona formasaun iha Sentru Formasaun Tibar, fasilita husi ISAT no DFAT iha area lori Forklift. Iha biban ne’e Governante ne’e agradese ba ISAT no DFAT ne’ebé iha boa vontade hodi fó formasaun ba joven Timor-oan nain 21 hodi bele responde ba nesesidade merkadu ne’ebé iha, espera iha tempu badak balun bele aranka ona ba Austrália tuir emprezariu sira presiza. Sekretáriu Estadu Formasaun Profisionál no Empregu husu ba joven nain 21 ne’ebé tuir ona formasaun atu ba servisu iha Austrália tenki hatudu badinas, valores servisu, etika servisu no performansia ne’ebé di’ak hodi nune’e bele atrai emprezariu sira atu konvida tan joventude sira ne’ebé sedauk hetan oportunidade servisu.

Díli, 14 Maiu 2019 - Primeiru-Ministru Taur Matan Ruak, simu Embaixadór foun Nova Zelândia foun nian Timor-Leste, Philip Hewit, tersa-feira ne'e iha Palásiu-Governu. Iha enkontru kortezia dahuluk ne'e, Xefe Diplomata Nova Zelândia aprezenta an ba Xefe Governu nu'udar Embaixador foun Nova Zelândia nian hodi troka Embaixadora sesante, Vicky Barbara Poole. Iha biban ne'e fahe mós ideias kona-ba kooperasaun bilateral país rua nian, liuliu kona-ba kooperasaun ba dezenvolvimentu área seitor privadu, Edukasaun, Turismo inklui mós Agrikultura i Peskas. "Enkontru ohin ho Primeiru-Ministru hanesan enkontru ida ne'ebeé mak atu introduz ha'u nia an hanesan Embaixador Nova Zelândia nian mai Timor-Leste, i agradese teb-tebes tanba Primeiru-Ministru halo bem-vindu ida furak no kapas teb-tebes mai ha'u ohin loron. Rezultadu enkontru ohin mak atu koalia Sr. Primeiru-Ministru liu-liu haree ba dezenvolvimentu seitor privadu iha área edukasaun i mós haree iha área turismu no seluk tan i ami mós halo diskusaun sobre kooperasaun iha futuru iha área seluk-seluk ne'ebé mak karik posibilidade servisu hamutuk entre Nova Zelândia ho Timor-Leste. Ami nia kooperasaun ne'e foka liu ba iha apoiu tekniku nomos apoiu orsamentu i agora dadaun ami servisu hela besik ho Governu Timor-Leste iha área edukasaun nian mak foka liu ba Pre Eskolar i ami mós ajuda hela Governu Timor-Leste ba dezenvolve mós seitor Turismo, seitor privadu, inklui mós Agrikultura i mós Peskas ninian." Embaixadór Nova Zelândia, Philip Hewit.

Loron 16 maiu 2019 - Universidade Nacional Timor Lorosa’e (UNTL) nia Reitor Francisco Miguel Martins, akompaña husi Proreitores, Administrador Jeral UNTL no Diretor sira simu materiál eskritóriu husi Fundadora Fundasaun Centro Quesadhip Ruak, Isabel Ruak Ferreira, Timor-Leste, iha salaun konferensia, Kampus Sentral, Díli, Timor-Leste. “Centro Quesadhip Ruak ho laran luak duni atu kontribui ba dezenvolvimentu institusaun formadora no akadémika públika ida ne’e, tan ne’e, lori UNTL nia naran ho orgullu tebtebes, agradese Fundasaun,” tenik Reitór UNTL. Iha okaziaun refere, Reitór salienta ida ne’e la ós primeira vez Fundasaun Centro Quesadhip Ruak apoia universidade nasional UNTL maibe apoiu seluk lubuk fó tiha ona anteriormente inklui organiza Ciclo de Cinema Temático sobre a Deficiência, iha fevereiru 2017, no mós Jornadas Académicas Sobre a Inclusão, iha marsu 2017, no inklui mos fasilita Bolsas de Estudu Taur Matan Ruak ba kbiit la’ek sira husi área remota sira atu bele estuda iha UNTL no mós ho materiál eskritóriu. Iha fatin hanesan Fundadora Fundasaun Centro Quesadhip Ruak, Isabel Ruak Ferreira, hateten katak kontribusaun ne’ebé fundasaun fó la’ós haree ba nia kuantidade maibé fó ho fuan no laran atu kontribui ba universidade públika nasional.

Dili, 21 Janeiru 2021: Primeiru-Ministru Timor-Leste Taur Matan Ruak afirma katak, nia la ta’uk no prontu sai nu’udar ema dahuluk iha Timor-Leste hodi simu vasina Covid-19. Taur hato’o afirmasaun ne’e ohin (21/01) hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili, hodi responde ba jornalista sira-nia pergunta kona-ba nia prontidaun atu sai ema dahuluk hodi simu vasina kontra Covid-19 wainhira realiza iha Maiu 2021. “Problema la’os prontu, problema sé mak lakohi mate ne’e tenke simu vasina, hakarak mate la simu laiha buat ida, sé mak la hatene moris di’ak liu mate entaun sé ha’u hakarak moris entaun ha’u tenke hetan vasina, entaun ema hotu-hotu ne’ebé hakarak moris, vasina iha simu […] ha’u prontu simu vasina, ha’u la ta’uk, alias ne’e la iha dalan seluk”, dehan Taur.

17 maiu 2019 - Universidade Nacional Timor Lorosa’e (UNTL) partisipa iha reuniaun preliminar Konsellu dos Reitores husi universidade pùblika, privada, no institutu superiór sira nasional, ne’ebé organiza husi Ministeriu Ensinu Superior Siénsia no Kultura (MESSK), iha salaun FDHC, Díli, Timor-Leste. Objetivu husi reuniaun refere atu formaliza Konsellu dos Reitores nu’udar orgaun no sentru ba dialogu ida entre universidade sira no institutu ensinu superiór sira hodi avansa nesesidade kualidade ensinu superiór iha Timor-Leste. Iha intervensaun, Reitór UNTL Francisco Miguel Martins hateten katak UNTL, nu'udar universidade públika únika iha Timor-Leste, prontu koopera hamutuk ho Ministeriu Ensinu Superiór hodi responde ba nesesidade merkadu traballu kona-ba rekursus umanus formadus no prontu atu partisipa. “Papél fundamental ba ensinu superiór mak tenke ezerse funsaun tolu, inkui ensinu, peskiza no atendimentu ba komunidade,” tenik Reitór UNTL nian. Iha oportunidade hanesan Reitòr UNTL mós apresenta hanoin balun husi perspetiva ensinu superior públiku kona-ba dezafiu no difikuldade ne’ebé universidade enfrenta ba Ministru MESSK, Longuinhos dos Santos.

Ohin, loron 18 Maiu 2019, Magnífiku Reitór UNTL Professór Doutór Francisco Miguel Martins hamotuk ho Pró-Reitór, Dekanu no Enjeñeru sira halo vizita ba fatin prátika estudante Medisina nian iha Ospitál Referál Maliana. Objetivu hosi vizita ne'e atu obzerva direta kondisaun fatin ne'ebé la favorável no la seguru ba estudante sira. Fatin refere aliende utiliza ba prátika sai mós hanesan hela fatin (Dormitóriu) ba estudante Medisina.  Depois haree direta no rona esplikasaun hosi Doutór Cubano sira konabá kondisaun inseguransa estudante sira iha fatin ne'ebá, tanba ne'e, Reitór UNTL deside sei halo rehabilitasaun totál ba uma refere, nune'e bele garante seguransa di'ak ba estudante sira hodi hela no halo prátika.

Iha loron 15 fulan Agostu 2019, Governu Timor-Leste halao Seremonia Afastamentu no Deklarasaun Aseitasaun ba kandidatu bolsu estudu JDS nain 8 hosi funsionariu públiku, nebe halao iha edifisiu INAP, Comoro. Funsionariu foin-sae nain 8 ne’e halo deklarasaun aseitasaun sei aprende no buka matenek durante estuda iha Japaun iha tinan 2 nia laran no wainhira fila mai Timor sei kontribui ba dezenvolvimentu Timor-Leste. Antes ne’e, iha loron 8 fulan Agostu 2019, Embaixadór Japaun mos halao seremónia despidida ba bolseiru sira iha ninia rezidensia. Iha okaziaun ne’e Embaixadór Japaun enkoraja bolseiru sira atu estuda makás, governu Timor-Leste hato’o apresiasaun no espetativa ba programa JDS ne’e, no bolseiru nain 8 espreza sira nia determinasaun hodi ba estuda iha Japaun. Bolseiru nain 8 ne’e hanesan grupu primeiru ne’ebe sai hanesan bolseiru programa JDS nian iha Timor-Leste. Rekrutamentu ba grupu segundu hahú ona, iha interese no espetativa ne’ebe boot ba grupu primeiru ne’e nia atividade sira iha future.

Dili, 10 Jullu 2019 - Ministru Obras Públikas (MOP), Salvador Eugénio Soares dos Reis Pires, hetan audénsia husi Embaixadór Repúblika Korea iha Timor-Leste, Lee Chin-Bum, hodi diskuti apoiu instalasaun solar panél iha Atauro tomak. Iha audénsia ne'e diskuti kona-ba posibilidade investimentu ne'ebé Governu Korea liu husi ajénsia KOICA iha Timor-Leste hamutuk ho kompañia Korea nian atu realiza liu husi estabelesimentu ba Sistema Photovoltaic ou PV ne'ebé planu atu implementa iha Atauro tomak. Investimentu instala sollar panél ne'e sei finansia ho valór mais ou menus millaun $2 ho kapasidade 1MW to'o 6MW iha Atauro tomak. Embaixadór agradese ba Ministériu Obras Públikas ne'ebé durante ne'e hala'o kooperasaun di'ak tebes ho embaixada Korea iha Timor-Leste.

MALIANA, 17 MAIU 2019 : Governu Timor-Leste liuhosi Ministru Obras Públikas (MOP), Salvador Eugénio Soares dos Reis Pires, kompromete kontinua prioritiza no tau orsamentu ba projetu estrada rurál iha teritóriu Timor laran tomak. "Espera katak programa ida-ne'e ita sei kontinua implementa iha 2019, ne'e ita planu ba halo tan setenta itál (70 resin) kilometrus, levantamentu dadús no dezeñu, tinan oin mai ita bele implementa. Governu liuhosi akordu largamentu subsidiáriu ho Governu Austrália kompromente atu tinan-tinan tau $ 20 millioens para halo estrada rurál,"Sr. Ministru esplika ba jornalista sira iha Saburai, postu administrativu Maliana, munisípiu Bobonaro. Ministru esplika, estrada ne'ebé inagura ona iha suku Saburai ho distánsia kilometru 17 ne'e kompleta ona, no sei iha tan extensaun kilometru 10 ba oin.  Programa estrada rurál ne'e faz parte iha vizaun Governu no vizaun polítika, katak hametin koneksaun fíziku entre rejiaun, suku no área rurál sira iha teritóriu Timor laran tomak hodi fasilita komunidade sira para asesu ba merkadu, lori sira-nia produtu lokál, lori sira-animál sira ba faan iha merkadu atu nune'e sira bele hetan redimentu oituan hodi hasa'e kresimentu sósiu ekonómiku iha rai-laran. Ministru agradese tanba programa dezenvolvimentu estrada rurál ne'e hetan tulun mós husi Governu Austrália, liuhosi parseria ho Organizasaun Internasionál Traballu (ILO) hodi fó asisténsia tékniku para halo dezeñu, halo supervizaun no mós fó treinamentu ba jestór kompañia nian iha terenu, liuliu kompañia lokál sira no funsionáriu públiku sira iha mediasaun estrada iha munisípiu sira.

Dili, Tersa, 21 maiu 2019 - Reitór Universidade Nasionál Timor Lorosa’e (UNTL), Francisco Miguel Martins, no Prezidente Komisaun Funsaun Públika (KFP),  Faustino Cardozo Gomes, hala’o reuniaun hamutuk ho Ministru Ensinu Superior Siensia no Kultura (MESSK), Longuinhos dos Santos, iha edifisiu MESSK, Kolmera, Díli, Timor-Leste. Iha reuniaun refere, Reitór UNTL, aprezenta proposta kona-ba nesesidade atu altera subsídiu akademiku, bónus xefia no komplementu estraordináriu ba pesoál dosente UNTL ne’ebe dekreta ho Dekretu Governu n.º 2/2015, de 14 janeiru. Ministru MESSK hateten iha biban ne'e katak sei presija UNTL no MESSK koopera hamutuk hodi haree fali proposta ne’ebe Reitór UNTL hato’o, antes apresenta ba Konsellu Ministrus ba konsiderasaun no desizaun máxima.

Dili, 21 Maiu 2019 - Ministru Obras Públikas (MOP), Salvador Eugénio Soares dos Reis Pires, partisipa iha reuniaun anuál ba diálogu polítika ba dala-V entre Timor-Leste no Uniaun Europeia (UE) iha edifísiu MNEK, Praia dos Coqueiros, Dili, Timor-Leste. Diálogu dalima ne'e realiza bazeia ba artigo 8, Akordu Parseria Áfrika, Karaíbas no Pasífiku (ACP)-UE ne'ebé prezide husi Ministru Negósiu Estranjeiru no Kooperasaun (MNEK), Dionísio Babo Soares no Sekretáriu Jerál Adjuntu European External Action Service - EEAS, Embaixadór Jean-Christophe Belliard. Iha reuniaun ne'e deskuti kona-ba dezenvolvimentu komunidade iha área rurál, boa governasaun, desentralizasaun administrativa no jestaun finansas públikas. Aliende ne'e, ko'alia mós kona-ba direitus humanus, espesiál ba igualidade entre feto no mane, no oinsá kombate violénsia bazeia ba jéneru. Partisipantes sira debate mós sobre dezenvolvimentu sustentável no inkluzaun nasaun nian, diversifikasaun ekonomia no kooperasaun ba dezenvolvimentu ho UE no parseiru sira seluk. Reuniaun ne'e partisipa mos husi Ministru Agrikultura no Peskas (MAP), Joaquim José Gusmão dos Reis, Vise Ministra Finansas e Ministra Finansas (MF) ein Ezersísiu, Sara Lobo Brites, Sekretáriu Estadu ba Igualidade Jéneru no Inkluzaun (SEIJI), Maria José da Fonseca Monteiro de Jesus, Sekretáriu Estadu ba Protesaun Sivíl (SEPS), Alexandrino de Araújo, no Komisáriu Komisaun Anti Korupsaun (KAK), Sergio Hornai, inklui reprezentante husi Ministériu Administrasaun Estatál.

Covalima, 2 Jullu 2019 - Grupu foun membru MAEKOM nian simu tan manu-frangu-oan iha luhan sira Belacasac, Maucatar. Distribuisaun ne'e sei kontinua to’o Natarbora, Manatuto. Estimasaun MAEKOM nian, Manu-Luhan-Frangu sei kobre iha parte súl no norte Timor-Leste nian to’o 2020.

Dili, 22 maiu 2019 - Prezidente Repúblika Francisco Guterres Lú Olo, ohin, hasoru malu ho Sekretáriu Jerál Adjunto ba Asuntu Polítiku Servisu Europeu ba Asaun External Embaixadór Jean-Christophe Belliard, hodi ko’alia kooperasaun Uniaun Europeia no Timor-Leste iha area dezenvolvimentu sosiál no ekónomiku. Embaixadór Jean-Christophe Belliard hateten katak Timor-Leste no Uniaun Europeia iha relasaun ne’ebé importante tebetebes no hato’o mós intensaun saida mak sei hala’o tan iha futuru atu hametin liután kooperasaun. Tuir embaixadór katak agrikultura, edukasaun no juventude nu’udar setór prinsipál sira ne’ebé presiza hametin liután. Populasaun ho númeru joven ne’ebé barak presiza iha edukasaun ho kualidade tanba iha ligasaun ho empregu. Uniaun Europeu sei hametin liután nia kooperasaun iha area sira ne’e. Embaixadór ne’e mós ko’alia ho Prezidente Repúblika kona-ba adezaun Timor-Leste ba ASEAN importante tebetebes ba nasaun no rekezitu sira ne’ebé presiza priense molok sai membru organizasaun rejionál ne’e. Organizasaun rejionál sai zona ekonomia prinsipál iha mundu.

Dili, 23 maiu 2019 - Primeiru Ministru (PM) Taur Matan Ruak hala’o enkontru semanál ho Prezidente Repúblika Francisco Guterres Lú Olo, hodi informa atividade VIII Governu konstitusionál. Iha enkontru, primeiru ministru relata atividade governu nia preparasaun ba orsamentu jeral estadu 2020, nomós Komisaun Inkeritu Parlamentar (KIP) ne’ebé kaduka ona. Agora governu asumi kna’ar atu haree oinsá rezolve problema ne’ebé liga ba infraestruktura liuliu projetu 143. Alende ne’e, Primeiru Ministru afirma katak governu servisu maka’as hodi hadi’a liña eletrisidade, tanba agora iha teritóriu ahi kuaze mate-lakan.

Loron 22 maiu 2019 - Universidade Nacional Timor Lorosa’e (UNTL) simu estudante bolseiru sira ba estájiu profisionál husi Fundu Dezenvolvimentu Kapital Umanu (FDCH). Universiade Nacional Timor Lorosa’e (UNTL) Liuhusi Proreitór ba Asuntu Kooperasaun nian Eduardo Aniceto Serrão, iha Kampus Sentrál UNTL nian simu estudante bolseiru nain tolu ne’ebé aprezenta husi Koordenadora Gabinete Administrasaun Financas no Rekursu Umanu interna husi  FDCH, Leila Carceres. Iha okaziaun refere, Proreitór hateten katak UNTL agradese ba kolaborasaun FDCH nian hodi disponibiliza estudante sira mai hala’o estájiu profisionál iha Universidade ida ne’e no sei koloka ba sira fakuldade Agrikultura UNTL. Iha reuniaun ne’e koordenadora Gabinete Administrasaun Finansas no Rekursu Umanu Interna FDCH nian Leila Carceres hateten katak FDCH mós dadaun ne’e koopera ho institusaun sira atu aloka bolseiru benefisiáriu husi FDCH ne’ebé sei dezempregadu liuhusi programa estájiu profisionál. Programa Estájiu Profisionál iha UNTL ne’e sei finansia diretamente husi Fundu Dezenvolvimentu Kapital Umanu (FDCH) durante fulan ne’en.

Vikeke, 16 Jullu 2019 - Ministru Obras Públikas (MOP), Salvador Pires, ho Ministru Agrikultura no Peskas (MAP), Joaquim Gusmão, hamutuk ho Ministériu Petróliu Rekursu Minerais no Timor Gap sosializa no halo lansamentu ba programa identifikasaun rai no propriedade ba área projetu Timor-Leste LNG iha Beasu munisípiu Vikeke. Durante programa sensebilizasaun ne'e iha mós aprezentasaun husi ekipa Timor Gap kona-ba benefísiu husi projetu Timor-Leste LNG no rai ne'ebé sei afeitadu husi projetu ne'e bainhira dada kadoras mina mai iha Beasu, suku Maluru, postu administrativu Vikeke, munisípiu Vikeke. Hafoin lansamentu ne'e, ekipa interministériál sei hahú halo identifikasaun ba rai no plantasaun ne'ebé afeitadu ba projetu Timor-Leste LNG. Partisipa mós iha programa ne'e Sekretáriu Estadu Teras no Propriedade (SETP), Sekretáriu Estadu Arte no Kultura (SEAK), reprezentante Timor Gap, Komandante PNTL munisípiu Vikeke, veteranus, lia-nain no komunidade sira.

Dili, 15 Marsu 2021 – Hafoin halo tiha inspesaun urjente ba foos nia folin iha merkadu postu-administrativu Same iha segunda (15/3) ne’e, Administradór munisípiu Manufahi Arantes Isaac Sarmento hateten, nia halo ona enkontru ho Komandu Polísia Manufahi hodi informa ba Ministru Administrasaun Estatál katak loja sira iha Manufahi bele hetan karta autorizasaun hosi Komandu Polísia Manufahi hodi sai hosi Manufahi ba tula sasán nesesidade bázika iha munisípiu Aileu ne’ebé nu’udar fronteira entre Manufahi-Dili, no la ba to’o Dili.
Administradór ne’e dehan, desizaun refere aplika atu antesipa estoke nesesidade bázika menus iha Manufahi.
Enkuantu ba loja sira iha kapitál Dili, nia esplika katak, sira transporta de’it sasán nesesidade bázika ba to’o Aileu, maibé sira mós tenke hetan karta autorizasaun hosi Sentru Integradu Jestaun Krize iha Dili.
Nune’e, iha segunda ne’e loja balu trata ona karta autorizasaun iha Komandu Polísia Manufahi, atu ba tula sasán loja nian iha Aileu.

Loron 17 Jullu 2019 - MAEKOM públika katak kompañia Cladotia FU distribui tan manu-frangu oan ba membru MAEKOM iha Beraka - Hera no Titilari - Lospalos.  MAEKOM sei nafatin servisu maka’as hodi hasa’e kuantidade hakiak manu-frangu iha Timor-Leste hodi redús importasaun manu-frangu sira iha futuru. MAEKOM mós hahú konvida parte interesadu sira (ema hotu) hodi rejistu atu sai futuru membru MAEKOM nian. Atu rejistu  Bele Klik Iha Ne'e!

Dili, Ministériu Justisa liuhusi Diresaun Nasionál Direitus Humanus no Cidadania  (DNDHC –sigla Portuguéz ) Kinta-feira (23/05/19) ne'e, halo divulgasaun lei iha Kampus UNPAZ Dili. Atividade Divulgsaun lei ne’ebe hetan abertura husi Ministru Justisa, Manuel Cárceres da Costa ne’e ho tema sentral “Hadi’ak, Hatutan no Hametin”. Diretor Nasionál Direitus Humanaus no Cidadania, Flavio Moniz hateten katak objetivu atividae Divulgasaun ne’e ho intensaun katak liuhusi Divulgasaun ita hasae koñesimnentu no konsensia estudante fakuldade Direitu husi Universida  sira nian kona-ba leis sira ne’ebé vigora iha Timor-Leste liuliu lei kona-ba Rai nian. Iha Intervensaun Ministru Justisa husu ba estudante sira atu ajuda Ministeriu Justisa hodi konsensializa komunidade kona-ba  lei da terras  ne'ebe vigora iha Timor-Leste. Iha fatin hanesan magnifiku reitor UNPAZ  Lucas da Costa, husu ba estudante Universidade sira atu bele kontinua divulga informasaun kona-ba lei rai ba inan aman sira nomos ba komunidade sira. Materia Divulgasaun mak hanesan , “ Politika Ministériu Justisa nian kona-ba Bein Imoveis, Lei no. 13/2017  regime Espesial  ba definisaun Titularidae Bein Imovel sira, Lei Nu. 8/2017 lei Espropriesaun tanba utilidade Públiku. Hafoin divulgasaun lei husi oradór sira iha mós sesaun husu no hatan.  Partisipantes ba atividade divulgasaun refere, aleinde estudante Universidade da Paz, Fakuldade Direitu, Partisipa mós husi Estudante Fakuldade Direitu husi Universidade Nasionál Timor-Leste, UNDIL no UNITAL.

Dili, 17 Jullu 2019 - Comissão Nacional de Eleições (CNE) realiza Reuniaun Extraordinária Alargada hodi halo eleisaun ba Vise-Prezidente CNE foun, maka antes ne'e sei vakum, hafoin de Vise-Prezidente sesante Duarte Tilman hetan promosaun kargu iha Konsellu Megislatura Tribunal Rekursu nian. Aktus eleisaun ba Vise-Prezidente ne'e hodi haktuir ba Lei Nú 7/2016 artigu 5 alenia 4 ne'ebe deskreve " Comissão Nacional de Eleições eleje entre nia membru sira, Vise-Prezidente no Sekretáriu". Hafoin membru komisáriu sira halo aprezentasaun kandidatura, iha komisariu nain tolu maka konkore iha eleisaun ba Vise-Prezidente foun. Iha sessaun de votasaun Prezidente CNE ejerse uluk nia direitu de votu no tuir kedas ho Sekretariadu no membrus Komisariu sira hotu. Vise-Prezidente komisaun A Parlamentu Nasional, Fransisco Vasconcelos sai hanesan sasin ba aktus de votasaun ne'e. Prosesu Votasaun ne'ebe lao kuaze minutu 20 minutus ho rezultadu maka hanesan; Komisariu Domingos Barreto hetan Votus Válidus rua, Komisaria Maria Virna E. Soares hetan votu válidu ida no Komisaria Odete Maria Belo hetan votus válidus haat. Ho nune'e Komisaria Odete Maria Belo maka eleitu nu’udar Vise-Prezidente foun CNE nian. Rezultadu hosi Votasaun ne'e anunsiu sai hosi Prezidente CNE Alcino Baris perante Media Kominikasaun sira, reprezentantes Partidus Polítikus, Sosiadade Sivil sira, KAK, PDHJ, Sekretariadu Jeral CNE ho nia funsionarius tomak.

Dili, 18 Jullu 2019, delegasaun Timor-Leste hasoru malu iha MNEK hodi halo preparasaun ba vizita Timor-Leste  responde ba simu konvite husi Sekretariadu ASEAN atu partisipa iha enkontru tékniku ASEAN iha Jakarta.  Delegasaun husi Timor-Leste hamutuk ema nain-20, kompostu husi Diretor-Jerál, Diretor Nasionál no Pontu Fokal sira husi liñas ministeriais ne'ebe iha servisu liga ho asuntus ASEAN. Vizita ne'e sei koordena no lidera husi MNEK. Objetivu husi vizita ne'e mak atu aprende husi Sekretariadu ASEAN kona-ba ASEAN nia lala'ok, estrutura, prosedimentu, akordus no asuntu sira liga ho pilar tolu ASEAN nian mak hanesan: Pilar Ekonomia (ASEAN Economic Community), Pilar Polítika no Seguransa (ASEAN Political-Security) no Pilar Sósio-Kulturál (ASEAN Socio-Cultural).

Dili, 19 Jullu 2019 - Familia Cirilo Nunes ‘Maubrani’  informa planu halo'ot restus mortais  iha Semitériu Jardim dos Herois Liquiça no prosesu kulturál ba Prezidente Repúblika, Francisco Guterres Lú Olo. Família husu reprezentante estadu nian iha prosesu halot saudozu Maubrani nia restus mortais. Prezidente Repúblika hato’o katak apoiu ba inisiativa família hodi rekolla fali saudozu nia restus mortais no estadu iha dever atu konserva memória no tau  saudozu sira iha fatin ida dignu. José Cirilo Nunes ‘Maubrani’ durante luta hasoru okupasaun Indonézia tau matan ba seguransa iha Batugede iha prinsípiu dezembru 1975. Durante base de apoio asume kargu Segundu Komandante Brigada Soke. Saudozu nia restus mortasi hetan iha 2012 hakoi hamutuk ho Afonso Rendentor Araújo, Hamis Bassarewan Hatta no Soimali.

UNTL, 24 Maiu 2019 - Universidade Nacional Timor Lorosa’e (UNTL) nia Sentru Formasaun Avansadu (SFA) ho nia mandatu atu fornese formasaun ba profesór no mós funsionáriu sira universidade nian atu aumenta abilidade iha nível aas nian. Diretór SFA, Profesór Apolinário Magno, iha Kampus Sentrál, Díli hateten katak sentru ne’e kompostu hosi departamentu rua katak Departamentu Formasaun, no Departamentu Sidadania, ne’ebe realiza formasaun pedagójika no metodolojia sientífika ba profesór sira. “Iha fulan jullu agora ami sei fó kursu balun relasiona ho pedagójika ensinu, no metodolojia investigasaun husi aprosimasaun kualitava no kuantitativa ba profesór sira UNTL nian,” dehan Profesór Magno.  Aleinde formasaun ba profesór sira Profesór Magno hato’o mós katak iha tinan ne’e 2019 sei fó mós formasaun ba funsionáriu sira iha areia eskrita akadémika no administrativa foka ba komunikasaun no atendimentu públiku nian. Diretór SFA hatutan mós katak iha Departamentu Sidadania maka fasilita konsellu no ba sidadaun sira iha asuntu ambiente nian. “Atividade sidadania nian maka hanesan foin iha fevereiru liubá ita realiza iha koredór kampus ne’e hanesan semináriu no Feira Eko-Siénsia ne’ebé envolve fakuldade hotu no entidade relevante sira mai partisipa no partilla sira-nia perspetiva kona-ba ambiente.” Departamentu Sidadania mós halo ona modelu separasaun lixu ne’ebé maka tau ona iha fakuldade hotu hodi nune’e sivitas akadémika sira bele so’e foer tuir nia fatin. “Separasaun lixu ne’e ita separa fatin ba lixu plastika, botir, suratahan no hahan restu iha fatin idadiak nia,” dehan Diretór SFA.

UNTL, 24 maiu 2019 - Universidade Nacional Timor Lorosa’e (UNTL) reprezenta husi Magnifiku Reitor Profesór Doutór Francisco Miguel Martins no akompana husi Proreitor ba Asuntu Estudantil nian Profesor Zeferino Viegas Tilman asina Memorandu de Entendemintu (23/5) ho Country Director & Representative, Word Food Programme (WFP) Timor-Leste, Dageng Liu, iha Kampus Sentrál, Dili. Reitór UNTL hateten katak Memorandu de-Entendimentu (MOU) ho WFP hato’o enkuadramentu ba kolaborasaun entre instituisaun ruan hodi realiza planu no implementa atividade sira iha area xavi inklui halakon hamlaha, promove igualdade jéneru, no hakbiit feto sira iha area rural. “Instituisaun rua ne’e koopera hamutuk atu komplementa area kompetensia advokasia, formasaun no programa estájiu,” tenik Reitor. Country Director & Representative WFP ba Timor-Leste Dageng Liu hateten WFP orgullu tamba bele halo ona diskusaun lubuk ida ho universidade UNTL konaba areas kooperasaun ba dezenvolvimentu nasional Timor-Leste nian ne’ebe WFP suporta.

Progresu Projetu Konstrusaun Edifisiu Foun Fakuldade Enjiñaria, Siênsia no Teknolojia, UNTL iha Kampus Hera atinji ona pursentu 71.11 iha fulan Maiu 2019. Edifisiu ne’e konstrui hosi Kompaña Konstrusaun Rinkai Nissan no superviziona hosi Yamashita Sekkei Inc.

Baucau, 26 Maiu 2019 - Ekipa Inspesaun husi brigada A ne'ebe lidera husi Xefe Seksaun Operasaun ba Atividade Komersiál no Industriál, husi Departamentu Operasaun - AIFAESA, I.P hala'o inspesaun Iha Munisípiu Baucau entre loron 24 no 26 maiu 2019. Antes atu halao inspesaun, ekipa hasoru Prezidente Autoridade Munisípiu Baucau Antonio Guterres no Komandante Polísia Munisípiu Baucau Superintendente Xefé Polísia, Hermenegildo Gonçalves da Cruz. Iha sorumutu hasoru malu ne'e hodi informa kona-ba servisu neebe halao iha Munisípiu refere durante loron 3 nia laran. Inspesaun neebé halao Iha Munisipiu Baucau ne'e, total estabelesimentu inspesionadu hamutuk 38, hanesan loja ai-han, loja konstrusaun, Restaurante, loja vestuáriu, loja elektroniku, no industria alimentar. Iha asaun inspesaun nee ekipa prende produtus husi estabelesimentu neebe inspesiona hanesan Susu Enak, tabaku Ilisitu hanesan Sek/Pohon Sagu, Gudang Garam, Sampoerna no produtu seluk. Inspesaun ne'e lidera husi Xefe Seksaun Operasaun ba Atividade Comercial no Industrial, Joao Morato no inspetores, ho akompañamentu husi Ofisiál Policia Suku Tirilolo, Munisípiu Baucau.

Baucau, 26 Maiu 2019 - Hafoin Hala'o Inspesaun ba estabelesimentu iha area Baucau durante loron 3 nia laran, ekipa AIFAESA,I.P, halo Destroisaun ba produtu ne’ebe prende, Iha Lixu Fatin Adarai, Suco Tirilolo. Total produtu prende nebe halo destroisaun mak hanesan; produtu Alimentar hamutuk 443, Tabaku Ilisitu hanesan Gudang Garam Surya 44 Slop no 42 masu, Sampoerna 4 slop no 27 masu no Sek/Pohon Sagu kaixa 92, no falun 6. Partisipa iha Destroisaun ne'e, Presidenti Autoridade Munisípiu Baucau, Antonio Guterres, Komandante Polísia Munisípiu Baucau Superintendente Xefé Polícia Hermenegildo Gonçalves da Cruz no OPS Tirilolo.

Dili, 27 maiu 2019 - Doutor Dan Murphy no Jestór Klínika Bairo Pite Inacio dos Santos hasoru malu ho Prezidente Repúblika Francisco Guterres Lú Olo hodi hato’o difikuldade finanseira ne’ebé klínika enfrenta.  Klínika Bairo Pite  fó tratamentu saúde ba pasiente 300 loroloron hasoru difikuldade finanseira atu kontinua ninian funsionamente. Klínika Bairo Pite hasoru falta finanseiru durante fulan tolu ona. Iha tinan-2018 Governu tulun Klínika Bairro Pite hodi normaliza tratamentu saúde ba públiku. Tinan ne’e, Ministériu Saúde informa katak laiha ona orsamentu atu kontinua fó apoiu ba Klínika Bairo Pite tanba ne’e presiza buka apoiu finanseiru husi instituisaun seluk ba funsionamentu normal instituisaun. Prezidente Repúblika promote atu buka solusaun ba kazu refere liuhusi ko’alia ho Primeiru Ministru iha enkontru regular. Prezidente Repúblika husu atu Klínika Bairo Pite kontinua serbisu maski hasoru difikuldade. Jestór Inacio dos Santos informa katak apoiu finanseiru husi Ministériu Saúde mak para ona tanba instituisaun rasik laiha orsamentu atu kontinua fó apoiu. Maibé kooperasaun tékniku nian kontinua la’o nafatin  ba oin.  Klínika Bairo Pite ho apoiu husi Ministériu Saúde hato’o ona proposta ba Gabinete Primeiru Ministru liuhusi sosiedade sivíl. Klínika Bairo Pite durante ne’e hetan apoiu husi Governu no doasaun husi entidade no individu sira husi rai-laran no li’ur.  Klínika Bairo Pite sai úniku klínika iha Timor-Leste ne’ebé fó tratamentu ba kankru ran tanba hetan apoiu husi kompania farmaseutika husi Suecia no Max Foundation. Pasiente sira husi Hospitál Nasionál Guido Valadares mós transfere ba Klínika Bairro Pite. Ba moras TBC no HIV/AIDS, Klínika Bairo Pite fó tratamentu 30% husi pasiente tomak ne’ebé hetan moras refere. Iha pasiente 175 ne’ebé hetan moras HIV/SIDA ne’ebé loron-loron halo tratamentu iha klínika.

Dili, 27 maiu 2019 - Universidade Nacional Timor Lorosa’e (UNTL), Fakuldade Ekonomia e Jestaun (FEJ), liuhusi ninia Asosiasaun Estudante nian realiza Semináriu iha Auditóriu-Liceu, Díli, ho Tema “Hahoris ambiente di’ak, hariku Tasi”. Visedekanu ba Asuntu Estudantíl FEJ, Profesór Fransisco de Assis, hateten katak semináriu ne’e hola parte ba atividade estrakurikulár ne’ebé kapasita estudante sira hodi hamosu idea kreativa no inovativu. “Hahuun ba eventu ne’e partisipante sira bele hetan koñesimentu no potensialidade sira hodi haklaken no habelar liután ba iha sosiedade kona-ba Hahoris Ambiente di’ak, Hariku Tasi liuhusi ho maneira kuda ai-parapa di’ak”, hatutan Visedekanu. Iha fatin hanesan estudante husi Departamentu Jestaun-FEJ, Carmelita de Jesus Belo, sente orgullu tan bele hatene ona kona-ba maneira kuda ai-parapa di’ak iha tasi ninin hodi proteje riku-soin sira tasi nian. “Normalmente ita la’o paseiu ba tasi ibun sira ita hree ba de’it husi ninin maibe  ohin ha’u tuir semináriu ne’e  ha’u hatene oinsa maneira atu kuda ai-parapa tanba ho ai-parapa ita bele proteja ita-nia riku-soin sira tasi-laran nian” hateten Carmelita. Semináriu ne’e oradór sira mai husi Ministériu Agrikultura no Peska, Ministériu Komérsiu no Turizmu, Sekretária de Estadu Ambiente nian, PNUD, Conservation of Flora and Fauna, no F-FDTL-Komponente Naval.

Dili, 27 Maiu 2019: Ministériu Saúde (MS) liuhosi xefe unidade departamentu Comunicable Disease Contajioza (CDC) moras la hadae’et  Constantino Lopes hala’o treinamentu ba teknika Laboratorium Tubercoloze (TB) hosi Sentru Saúde (SS), Munisipiu no mós iha Nasional konaba survey ba resistensia aimoruk TB. Treinamentu ne’e hala’o iha Palaçio da Cinzas, Caicoli Dili. Tuir xefe unidade TB Constantino Lopes hatete katak, objetivu hosi treinamentu ne’e atu bele esplika ba sira oinsa atu halo survey ba resistensia aimoruk TB, survey ida ne’e ho nia intensaun atu bele fasilita ita nia teknika laboratorium hodi hala’o survey ne’ebé ho kualidade. Constantino Lopes hatutan tan katak, survey ne’e sai hanesan evidensia no  ita presija ninia kualidade  tamba ita nia peskija ida ne’e  ninia rejultadu laos publika deit iha Timor maibe sei publika iha Nasaun sira seluk. Marka Prezensa iha treinamentu mak hanesan, teknika laboratorium hosi Munisipiu, Nasional inklui Região Autonomia Espesial Oecusse Ambeno (RAEOA), reprejentante hosi Organizasaun Mundial Saúde (OMS/WHO), Asessor,  no bainaka sira seluk.

Ermera, 27 Maiu 2019 - Ministru Agrikultura no Peskas nian, Joaquim José Gusmão dos Reis Martins, akompaña husi asesor MAP, Autoridade Lokal, Ekipa MAP, Komandante Polisia, Emprezariu lokal, Lia nain, no komunidade sira Segunda-Feira ne'e Koileta Baunilla iha Aldeia Brubou Suku Leimea Sorin Balun Postu Administrasaun Hatolia/Letefoho, Munisípiu Ermera. Ministru Joaquim Gusmão Martins, iha nia Diskursu hateten Baunilla nudar ai-horis anuais ne'ebe semi parasite, no ema hanaran Libra matak (Ouvro Verde). Baunilla kuda iha ne'ebe deit bele moris ho diak, maibe la fasil atu hetan nia produsaun ne'ebé diak, karik la tulun husi ita ema ho koñesimentu tekniku ne'ebé kleán no tratamentu ho pasiensia. Baunilla presiza ai-mahon hodi hamahon ho ai-sadere atu nani tuir ai-lolon hodi movimentu tuir kondisaun no karakter ai- horis ne'e nian. Iha Timor-Leste Baunilla sai hanesan ai-horis foun ida ne'ebé agrikultor barak mak sdauk koiñese ho di'ak, maibe Baunilla nia produsaun garante kresimentu ekonomia sustentavel iha futuru. Tamba ne'e presiza dezenvolve liu husi expansaun iha area potensia foun iha Timor-Leste tuir karakter plantasaun nian ho klima ne'ebe koerente.

Dili, 27 maiu 2019 – Timor-Leste iha eventu SEA Games 2019 sei haruka modalidade 12 hodi kompete iha festa desportu ba rejiaun azia sudestiku ne’e. Dezisaun haruka modalidade 12 ne’e hakotu iha inkontru konjunta entre Sekretariu Estadu Juventude no Desportu (SEJD), Konfederasaun Desportu Timor-Leste (CDTL) no Comite Olímpico Nacional Timor-Leste (CONTL) ne’ebe halao iha Salaun Inkontru SEJD, Sional Lecidere. Modalidade 12 ne’e maka atletismu, Boxe, Siklismu, Futebol, Tenis Kampu, Tiru, Taekwondo, Natasaun, Karatedo, Pencak Silat, Karatedo, Halterfilismo no Volibol Praia. Husi modalidade 12 ne’e, Sekretariu Estadu Nelio Isaac Sarmento sei tetu modalidade futebol nian entre ba ou la ba. “Se modalidade ne’e CDTL halo ona inkontru ho federasaun sira no numeru atleta ne’e fixu ona, hau aprova ba modalidade 12 ne’e hodi partisipa ba SEA Games Manila,” dehan Sekretariu Estadu. Prezidenti CDTL, Afranio Xavier Amaral iha inkontru ne’e mos apresenta teknikamente partisipasaun atleta hosi modalidade 12 ne’ebe kompete iha jogu internasional sira, inklui ikus iha Asian Games 2018. “Hisi modalidade 14 ne’ebe permeriu CONTL propoin, ikus CDTL rekomenda deit modalidade 12, Judo ho Muathay la partisipa,” dehan Afranio. Iha parte seluk, Vise Prezidenti CONTL, Vicente Carvalho da Silva hateten, se hare ba prestasaun, susar ba modalidade hotu atu partisipa. “Ami hosi CONTL hakarak asegura deit partisipasaun modalidade sira ne’e, atu nune’e ba oin sira labele kona sansaun no ikus federasaun bele taka,” dehan Vicente. Total atleta husi modalidade 12 mak sei kompete hamutuk 59 no ofisial treinador hamutuk 20. Total orsamentu ne’ebe SEJD sei aloka hamutuk US$ 100,000 ba preparasaun atleta no US$ 300,000 ba partisipasaun nian iha SEA Games Manila, Filipina.

Palásiu  Prezidensiál Nicolau Lobato, Dili, 28 maiu 2019 - Embaixadór Uniaun Europeia Alexandre Leitão hasoru malu ho Prezidente Repúblika Francisco Guterres Lú-Olo atu informa kooperasaun ho Timor-Leste no projetu dezenvolvimentu foun ne’ebé iha hela prosesu negosiasaun nia laran. Embaixadór informa katak  kooperasaun Uniaun Europeia iha Timor-Leste agora dadaun foka ba area nutrisaun, agroflorestal, boa governasaun, finansas públika no halo hela negosiasaun ba projetu deskonsentrasaun no desentralizasaun ho entidade kompetente. Iha oportunidade ne’e, embaixadór Alexandre Leitão hakarak agradese Prezidente Repúblika tanba fó tempu atu hasoru malu ho Sekretáriu Jerál Adjunto ba Asuntu Polítiku Servisu Europeu ba Asaun External Embaixadór Jean-Christophe Belliard. Enkontru embaixadór Alexandre Leitão ho Prezidente Repúblika nu’udar parte ida husi realizasaun rezultadu enkontru ho Sekretáriu Jerál Adjuntu ba Asuntu Polítiku Servisu Europeu ba Asaun Externál ne’ebé foin lalais hasoru malu ho Xefe Estadu. Iha enkontru ne’e, Jean-Christophe Belliard hato’o intensaun kona-ba kooperasaun ne’ebé sei halo tan iha futuru hodi hametin liután relasaun ho Timor-Leste.

Manufahi - Ministériu Agrikultura no Peskas (MAP) liu husi Diresaun Jeral Agrikultura no Hortikultura kolleta hare variedade Nakroma hamutuk hektares ne’en (6). Atividade ida ne’e sai mos hanesan pilotu peskiza ida ba Agrikultór sira oinsa uza adubu organíku Poc Nasa. Tuir Sekretáriu Jeral MAP, César José da Cruz hateten, atividade kolleta hare ho variedade nakroma ida ne’e, sai mos hanesan peskiza halo adubu organiku. Atividade refere hala’o iha loron Segunda-feira (27/05) iha Irigasaun Karau Ulun Betano Munisipiu Manufahi. Nia esplika, adubus organiku ne’ebe mak uza ita bolu Nasa, oras ne’e dadaun ita komesa uza oituan-oituan ba futuru  ita sei redus adubus  kimiku iha ita nia rai laran. Implementasaun iha ne’e ita hare katak produtividade kada hektare  bele hetan to 5 toneladas, ne’e signifika katak  produsaun diak tebes. “Politiku Governu nian oinsa mak hasae produsaun ai-han liu-liu ba batar no hare, agora dadaun, hare ita koalia konaba fós no fós ne’ebe mak ita produs ne’e seidauk bele konsumu ba Timor laran tomak, ho posibilidade ne’ebé  mak ita iha liu-liu iha Administradór, Diretór no mós estensionista sira atu bele propmove diak liu tan variedade ne’ebe maka sai ona produsaun diak. Ida ne’e mak ita husi Ministério da Agrikultura no Peskas hamutuk ho nai ulun sira iha Munisipiu Manufahi liu-liu ekstensionista sira no agrikultores ne’ebé mak implementa kaer rasik buat ne’ebe mak hare ida ne’ebé  fornese variedadene’ebe mak diak liu.” Informa César. Iha fatin hanesan xefi Grupu agrikultór,  Domingos de Jesus hatutan tan katak, sira sente orgullu tanba bele kolleta ona sira nia hare refere, maske lao neneik maibe lao ho diak. No oinsa atu ema hot-hotu bele sente katak Governu investe ona orsamentu bo'ot ba ita nia irigasaun ita mos pelumenus tenki investe. Nia esplika Liafuan Poc Nasa ne’e signifika katak liafuan Pupuk Organiku ka Adubus Organiku Nasa nia implementasaun ne’e lori ita atu bele komprende, atu ita mos labele uza tan adubus kimiku. Adubus  Poc Nasa ne’e husi Indonésia adubus halo poc nasa ne’e mai husi ai-tahan sira mak detekta hodi  bele produs pupuk organiku.

UNTL, 29 Maiu 2019 - Universidade Nasional Timor Lorosa’e (UNTL) hahu troka ona meza sira tuan iha sala de-aulas iha fakuldades sira, ho karteira ho modelu foun no halo ho bambu, tanba fakuldades balun falta meza no balun meza tuan kualidade menus ona atu fasilita prosessu apredizajem estudante universidade publika nian. UNTL, liuhusi fundus hosi Orsamentu Jerál Estadu 2019 nian, aprova ona orsamentu atu sossa karteira hamutuk rihun sanulu (10.000) ne’ebe produz hosi Institutu Bambú iha Munisípiu Likisa, Timor-Leste. Administadór Jerál (AJ) UNTL, Lourenço Rodrigues Pereira, iha Kampus Sentral, Díli, hateten katak karteira foun ne’e UNTL simu ona atus lima resin (500+) ne’ebé sei distribui uluk ba fakuldades ne’ebé prepara ba avaliasaun husi Ajénsia Nasionál ba Avaliasaun no Akreditasaun Akadémika (ANAAA). “Karteira ne’ebé distribui ona ba Fakuldade Siénsia Medisina no Saúde, besik atus haat (400), ba fakuldade hodi tau iha sala sira, inklui mós ba Fakuldade Filozofia no Siénsia Umana hamutuk karteira 90,” esplika AJ Lourenço. Administradór Jeral UNTL hatutan katak planu ne’ebé maka iha, tuir mai sei distribui ba Fakuldade Edukasaun Arte no Umanidade nia Departamentu Desportu tanba tuir proposta husi FEAH katak departamentu refere mós presiza karteira foun ho urjente. “Institutu Bambú kada semana prepara karteira atus ida (100) tanba ne’e ekipa lojistika kada semana tenki ba foti iha institutu hodi distribui ba fakuldade tuir planu ne’ebé trasa ona no tuir nesesidade,” haktuir tan AJ UNTL AJ Lourenço esplika katak tuir planu, to’o fulan dezembru karteira sira sei tama hotu ona, tanba ne’e ekipa servisu sei distribui ba fakuldade sira ne’ebé maka karteira seidauk sufisiénte ka kualidade la diak ona. “Karteira tuan sira ne’ebé sei bele aproveita, ami hasai no sei hein pedidu husi eskola ruma ne’ebé maka presiza karteira tuan. Ami bele distribui ba sira maibé dadaun ne’e seidauk iha pedidu ruma tan ne’e ami sei tau iha koredór kampus hodi nune’e estudante sira bele uza ba estuda,” esplika tan Administradór Jeral UNTL.

Palásiu Prezidensiál Nicolau Lobato, Dili, 29 Maiu 2019 - Prezidente Repúblika Francisco Guterres Lú Olo hala’o sorumutu semanál ho Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur, hodi ko’alia  kona-ba dezenvolvimentu Forsas Armadas no situasaun seguransa rai-laran. Kona-ba situasaun seguransa, Majór-Jenerál F-FDTL ne’e hatudu nia preokupasaun kona-ba kazu krime oho ema arbiru no baku malu ne’ebé ikus-ikus ne’e komesa mosu iha fatin barak no maioria kria husi membru artes marsias sira. “Ha’u apela tan dala ida, tempu funu, oho malu hotu ona. Se mak hakarak oho malu nafatin ne’e  la’os timoroan. Nia lakohi ukun an, lakohi fó nia fuan nia domin ba rai ida ne’ebé ema fakar ran, soe isin barak ba rai atu nune’e ukun an. Agora ne’e ita halo oinsá para dezenvolve ita-na rain mak iha”, afirma Lere Anan Timur, ne’ebe tuir mai hatutan: “Ba ita-nia alin sira arte marsias sira ne’e, hadomi imi-nia rain ba. Mas se imi mak kontinua hanesan ne’e ita marka distánsia. Ita la’os maluk”. Majór-Jenerál Lere Anan Timur mós husu ba ukun-na’in sira atu tuur hamutuk hodi estabeliza situasaun seguransa iha rai-laran no konsentra hodi dezenvolve nasaun. Nia hateten: “Ha’u husu ba maun-boot sira, atu tuur hamutuk lori nasaun nia distinu ba oin. Ita lakohi aban-bainrua, ita-nia oan sira ne’e sai vitima ba ita-nia deskuidu ga ita-nia sala”. Xefe Estadu Maior-Generál F-FDTL ne’e realsa F-FDTL no PNTL sei servisu hamutuk nafatin atu asegura soberania estadu Timor-Leste. Nia husu ba membru husi intituisaun rua ne’e atu kontinua garante seguransa ba ema hotu. “Atua tuir prinsipius, tuir norma-de-ezekusaun ne’ebé imi-nia komandu fó ma imi. Ida ne’e mak importante”, afirma Majór-Jenerál Lere Anan Timur.

Dili, 27 Maiu 2019 - Diretór Ezekutivu Ajénsia Tecnologia da Infomação e Comunicação (TIC) TIMOR I.P Roberto Caetano de Sousa Vicente, hasoru malu ho Primeiru Ministru VIII governu konstitusionál Taur Matan Ruak, hodi relata servisu ne’ebé hala’o ona, liga mós ba ezekusaun orsamentu Ajénsia nian. Iha sorumutu ne’e mós, ko’alia kona-ba servisu sira ne’ebé liga ba tarefa ne’ebé Ajénsia asume hela oras ne’e dadauk relasiona ho implementasaun governu eletróniku. “Ha’u relata mós ba PM servisu lubuk ida ne’ebé agora Ajénsia konsege konklui ona iha prosesu balun la’o dadauk no planu ba oin atu halo servisu seluk hanesan iha governu eletróniku. Ajénsia hanesan tuir lei númeru 29/2017 atribui papél nu’udar implementador ba inisiativa governu eletróniku. Tanba ne’e ami hahú ona dezenvolve aplikasaun sira iha ámbitu governu eletróniku apoiu mós liña ministeriál sira” informa nia. Diretór haktuir, relasaun ho fornesimentu servisu ne’ebé sira presiza iha ámbitu governu eletróniku nian, hanesan ba website sira ne’ebé fornese ona ba liña ministeriál sira hanesan MRLAP, SERVE, AIFAESA no ministériu balun ne’ebé konetividade iha ona hanesan MOP, MNEK, MS, GPM, MRLAP no liña ministeriál sira ne’ebé hatudu ona sira nia interese atu liga mai governu eletróniku TIC TIMOR I.P nian tuir orientasaun PM ne’ebé hato'o ona iha lansamentu projetu Fibra Ótika Terrestre.

UNTL, 29 maiu 2019 - Universidade Nacional Timor Lorosa’e (UNTL),Fakuldade Siénsia Sosiál liuhusi Departamentu Dezenvolvimentu Komunitáriu hala’o demonstrasaun kulinária ho hahan tradisionál Timoroan nian iha resintu fakuldade, iha Kaikoli, Díli. Atividade ne’e halao husi estudante sira semestre hitu (7) hodi kompleta aula prátika ba materia opsional Arte Populár, Kultura no Dezenvolvimentu. Profesór Januario Correia ne’ebé hanorin materia opsional refere hateten katak atividade kulinária ne’e importante hodi estudante sira bele aplika teoria ne’ebé sira hetan husi aula laran. “Ha’u espera katak liuhusi prátika ne’e bele haklean estudante sira-nia koñesimentu iha prátika no kreatividade sira iha kulinária tradisional nian,” hatutan Profesór Januario. Profesór Januario esplika liután katak estudante sira fahe ba grupu tolu, grupu dahuluk Tukir, daruak Bafa, no datoluk Tunu. Estudante Noviana das Dores Faria Simões hateten katak liuhusi prátika ne’e estudante sira bele hatene arte tein nian no promove hahan tradisionál sira Timoroan nian. “Ita-nia hahan tradisionál sira presiza promove hanesan tukir no produtu bikan ne’ebé uza nu’u kulit, kopu no kanuru halo ho au-bambu, nune’e ho prátika ne’e ami bele aprende,” hateten Estudante. Namkait ho atividade ne’e Diretór Departamentu Dezenvolvimentu Komunitáriu, Profesór Mateus Tilman, orgullu tebes ho Profesór Januario Correia ne’ebé organiza kulinária ne’e atu lori estudante sira hodi aprende liuhusi prátika. “Prátika hanesan dalan úniku ida hodi eleva estudante sira-nia kapasidade ho siénsia ne’ebé aplikavel no presiza promove mós iha komunidade nia leet tanba ne’e agradese mós inisiativa ne’e liuhusi sira-nian pasiénsia ho vontade maka fó susesu ba eventu ne’e, konklui Diretór Profesór Tilman.

Retiru ne'e sei realiza durante loron rua hahú husi loron 29 to'o 30 fulan-Maiu tinan 2019 ne'e ho objetivu atu diskuti atividade no progresu servisu ne’ebé hala’o ona dezde mandatu Governu Konstitusionál daualu (VIII) nian hahú no define prioridade ba tinan fiskál 2020 nian hodi haree ba preparasaun Orsamentu Jerál Estadu (OJE) 2020. Xefe Governu ho elenku governamental sira sei deskuti prioridade sira no reforma ba estratéjia sira ne’ebé sei implementa husi tinan 2020 ba to’o 2023. Planu OJE ba tinan fiskál 2020 hahú tama ona iha preparasaun, ne’ebé prevista ona ba diskusaun entre loron 27 no 28 fulan-Juñu mai, no sei halo semináriu hodi diskuti no nu’udar enkontru anuál hodi marka hahú prosesu orsamentál hodi define prioridade nasionál iha OJE, nu’udar forma kordenada no adekuadu ba planeamentu no implementasaun Planu Estratéjiku Dezenvolvimentu 2011-2030 ho objetivu dezenvolvimentu sustentável, no programa Governu Konstitusionál dá-VIII no planu asaun anual. Tuir kalendáriu, Tetu fiskál OJE 2020 hetan aprovasaun iha Konsellu Ministru iha loron 10 fulan-Jullu, no proposta finál prevé iha reuniaun ezekutivu nian iha loron 18 fulan-Setembru, no haruka ba Parlamentu Nasionál iha loron 15 fulan Outubru hodi halo ajendamentu, diskusaun no aprovasaun iha Penária PN iha fulan-Dezembru 2019.

Palásiu Prezidensiál Nicolau Lobato, Dili, 29 Maiu 2019 - Iha Vizita Prezidente Parlamentu Nasionál, Arão Noe de Jesus, hasoru malu ho Prezidente Repúblika Francisco Guterres Lú Olo, hodi informa serbisu sira ne’ebé mak liga ba kompeténsia Parlamentu Nasionál nian, Prezidente  PN hateten katak presija halo alterasaun ba kódigu penál para bele tau artigu defamasaun sai hanesan krimi. Relasiona ho karta Prezidente Repúblika ba Parlamentu Nasionál kona-ba komentáriu deputadu balu ba Xefe Estadu, Arao Noe hateten: “Problema ida ne’e, problema ida que sériu, la’os de’it ba kazu Señor Deputadu Guntur nia komentáriu i ohin, Señor Prezidente mós hato’o preokupasaun ne’e. I ami hanoin katak iha dalan rua ita bele halo, primeiru, maka kriminaliza defamasaun ho kazu ida seluk mak kazu insestu, rua ne’e se ita hotu konsidera, bele halo alterasaun ba kódigu penál para bele tau artigu defamasaun sai hanesan krimi. Tanba iha kódigu penál la fó dalan ba ida ne’e hanesan krimi ida. Ne’e hanesan kazu sivil. Agora iha kazu seluk, ita bele halo maka aprovasaun lei ida para regulariza atividades sira iha media sosiál”. Nia hatutan: “Sua Exelénsia Prezidente Repúblika nia karta ba iha Parlamentu, ami konsidera, i fó kopia ba deputadu sira hotu, ba lider bankada sira-nia koñesimentu”. Arão Noe de Jesus haktuir Parlamentu Nasionál oras ne’e iha hela faze halo alterasaun ba rejimentu Parlamentu Nasionál, “kona-ba lei estatutu-dus-deputadus, ami hein katak ho alterasun ida ne’e, ita bele regulariza oinsá responsabilidade deputadus sira-nian ba intervensaun sira iha plenária no iha públiku”, Prezidente Parlamentu Nasionál esklarese.

Dili, 29 Maiu 2019 - Sekretaria Estadu ba Igualdade no Inkluzaun, liu husi Diresaun Nasionál Abordajem Integrada Jéneru no Kapasitasaun Feto (DNAIJKF) hamutuk ho Departamentu Abordagen Integrada Jéneru (AIJ) servisu ho Departamentu Formasaun no Departamentu Peskiza no Monitorizasaun Avaliasaun realiza Formasaun ba Pontu Fokal  SEII Munisipiu 12 inklui RAEAO konaba Planu Asaun Jéneru. Liu husi sesaun abertura Diretor Jerál SEII Sr. Armando da Costa, informa katak ” formasaun ida ne’e liga liu ho ita nia servisu hanesan isu ne’ebe lao hela hanesan Politika Orsamentu Sensível ba Jéneru no Markador Jéneru, ne’ebe lao hela iha Ministeriu sira no Munisipiu sira mós uza hotu sistema ne’ebe hanesan, pelumenus Pontu Fokal sira mos bele iha koñesimentu diak liu tan hodi ajuda fali Planeamentu iha munisipiu wainhira sira dezenvolve". Xefi Departamentu Formasaun Odilia Ung Martins mós fahe informasaun balun kona-ba preparasaun kongresu feto Munisipal, nunee mos sei iha aprezentasaun materi seluk mak hanesan, Identifika Dezafiu no Buka Solusaun, no Dezeña PAA/ Orsamentu. Liu husi Formasaun  ida ne’e, iha mós Aprezentasaun Materia kona-ba Polítika Jéneru no Markador Jéneru, ne’ebé sei aprezenta husi Abilio Bareto husi Dep. Formasaun, Oinsa Elabora Relatóriu no Proposta ho Diak sei aprezenta husi Xefi Departamentu Peskiza no Monitorizasaun Avaliasaun, João Lino Guteres, no sesaun ikus mak Oinsa halo Monitorizasaun no Avliasaun Kona-ba Implementasaun Politika Jéneru iha Munisipiu inklui Monitorizasaun no Avaliasaun ba Grupu Benefisiariu husi Fundus Transferensia Públiku ne’ebé sei aprezenta husi Ellie Mc Donal, voluntaria husi Australia.

Jakarta, 31 Jullu 2019 – Timor-Leste ho indonézia empata 1-1 iha jogu Tasa AFF Sub-15 époka 2019 iha Estádiu Comburi Campus, Jakarta, Indonézia. Golu husi ekipa Indonézia hatama husi jogador Dimas Juliono iha minutu 38, ne’ebé hetan oportunidade liu husi penalti. Husi ekipa Timor-Leste hatama husi kapitaun Paulo Domingos Gali iha minutu 57. Ho rezultadu empata ne’e, provizóriamente hatu’ur nafatin ekipa rua (2) iha zona ne’ebé seguru iha tabela grupo A Tasa AFF sub-15.

Viqueque, 30 Maiu 2019 - Ekipa Inspesaun husi brigada A ne'ebe lidera husi Xefe Seksaun Operasaun ba Atividades Comercial no Industrial, husi Departamentu Operasaun- AIFAESA I.P, hala'o inspesaun Iha Munisipiu Viqueque  husi loron 27 to’o 29 Maiu 2019. Antes atu halao inspesaun, ekipa hasoru Administrador Municipiu Viqueque no II Komandante Polísia Munisípiu Viqueque nian. Iha hasoru malu ne'e ekipa Inspesaun informa kona-ba servisu neebe halao iha munisípiu refere durante loron 3 nia laran. Inspesaun neebé halao Iha Munisípiu Viqueque ne'e, total estabelesimentu inspesionadu hamutuk 59, hanesan loja ai-han, loja konstrusaun, Restaurante, loja vestuariu, Iha asaun inspesaun ne’e ekipa prende produtus husi estabelesimentu hanesan tabaku Ilisitu hanesan Sek/ Pohon Sagu, Gudang Garam, Sampoerna no produtu apreendidu seluk. Inspesaun ne'e lidera husi Xefe Seksaun Operasaun ba Atividade Comercial no Industrial, João Morato no inspetores, ho akompañamentu husi Policia Munisípiu Viqueque nian. Alende ne'e ekipa Inspesaun halo kedas Destroisaun Ba Produtu apreendidus hirak ne'e.

Ministeriu Saúde (MS) liuhosi Departamentu Moras La Hada’et servisu hamutuk ho Organizasaun Mundial Saúde iha Timor-Leste (OMS-TL), Polisia Nasionál Timor-Leste (PNTL), Aliansa Nasionál Controlo Tabaku Timor-Leste (ANCTL-TL), Diresaun Nasionál Transportes Terrestres (DNTT), fahe adesivu (Sticker) proividu fuma iha fatin públiku ba motorista transportes públiku iha terminal merkadu lama, Dili. Xefé Departamentu Moras La Hada’et Frederico Bosco A. dos Santos iha biban ne’e hatete “wainhira fuma iha fatin públiku liu-liu iha transporte laran bele prezudika fali ema hirak-ne’ebé la fuma. Perigu ba sira-nia saúde. Kampaña ida ohin ne’e, importante tebes atu ita-nia komunidade sira bele hatene.” Sorin seluk, Komandante Interinu PNTL Munisipiu Dili Euclides Belo haktuir “ohin PNTL hala’o atividade ida-ne’e, hanesan kampaña atu komprimenta Dekretu Lei No 14/2016 Regime Kontrolu Tabaku ninian liu-liu atu bandu ema fuma iha fatin públiku. Lei ne’ebé refere válidu no rigorozu ona, sé mak la kumpri lei ida-ne’e PNTL sei haree no foti medidas. Kuandu fuma iha fatin públiku sira bele hetan multa $ 50.00, hanesan mós kontra regras tránzitu.”

Palásiu Prezidensiál Nicolau Lobato, Dili, 30 maiu 2019 - Vítima no família husi kazu Kuluhun de-Baixu hasoru malu ho Prezidente Repúblika Francisco Guterres Lú Olo hodi hato’o ejizensia kona-ba justisa ba vítima na’in-5 ne’ebé membru PNTL tiru no hamate  joven na’in-tolu iha 18 novembru 2018. Madre Kanosiana Guilherme Marçal husi Movimentu Revolusaun Karákter ba Futuru hato’o preokupasaun kona-ba falta justisa joven na’in-lima: Teresinha Vila Nova, Pinto Gama, Agrefino da Costa, Paulino de Jesus no Lucio do Carmos ne’ebé membru PNTL tiru ne’ebé ohin loron sai alejadu. Vítima na’in-lima ne’ebé alejadu presiza apoiu atu bele kontinua nia moris hanesan joven baibain hodi manan futuru. Vítima na’in-lima ne’ebé alejadu seidauk hetan tratamentu saúde adekuadu tanba kilat musan sei iha isin laran, vítima ida moris ho rings ida de’it,  vítima ida liman sorin la funsiona tanba uat kotu, ida fali hetan impaktu ba nia serebru. Hafoin rona ejizensia husi vítima no família, Prezidente Repúblika promete katak sei halo esforsu atu buka solusaun ba kazu ne’e liuhusi enkontru regulár ho Primeiru Ministru no Komisáriu PNTL.

Palásiu Prezidensiál Nicolau Lobato, Dili, 30 maiu 2019 - Prezidente Repúblika Francisco Guterres Lú Olo, ohin, kongratula Joko Widodo  ne’ebé reeleitu nu’udar Prezidente Repúblika Indonézia nian ba periodu 2019-2024 liuhusi xamada telefónika. “Ha’u hakarak fó parabens ba releisaun Prezidente Repúblika Indonézia.Povu indonézia hili nia xefe estadu ida. Povu Indonézia hili ninian bem estar no dezenvolvimentu liuhusi ita-nia figura. Ha’u hato’o votus susesu ba mandatu ba oin. Ha’u reafirma fila fali Timor-Leste nia kompromisu  atu hametin di’ak liután relasaun rai rua no povu ba futuru.” Prezidente Indonézia,  koñesidu ho Jokowi, agradese kongratulasaun husi Xefe Estadu Timor-Leste. Prezidente Jokowi hateten katak durante mandatu ba oin sei halo kooperasaun Indonézia no Timor-Leste sai forte no util.  Prezidente Repúblika Francisco Guterres Lú Olo konvida Jokowi atu partisipa iha komemorasaun tinan-20 referendum iha Timor-Leste. Prezidente Jokowi agradese konvite husi Prezidente Repúblika Francisco Guterres Lú Olo ba loron istóriku ne’e.

RAEOA-ZEESM TL ho tulun husi Programa Nasaun Unidu ba Dezenvolvimentu (PNUD/UNDP)  hahú prosesu ambisiozu ida hodi prepara Planu Estratéjiku Rejionál (PER) foun ida ba Oé-Cusse neébe sei fo dalan ba investimentu públiku ba tinan lima (5) oin mai no aselera dezenvolvimentu sustentavel no inkluzivu. Planu dezenvolvimentu neé hakarak atu promove vizaun komún ida hosi rejiaun, estabelese prioridade sira ba investimentu iha futuru ne'ebé oras neé dadaun aborda objetivu 1 toó 11 ODS nian no objetivu 16 iha tinan lima (5) oin mai. Konsultasaun lokál halaó tiha ona iha Suku 18 iha Oé-Cusse no lideransa komúnitariu hamutuk 500 liu partisipa duni hodi ativu liután ba papél desesivu no inkluzivu ba dezenvolvimentu iha sira-nia rejiaun.

Sexta Feira, 31 Maiu 2019 - Sekretaria Ezekutiva Sekretariadu Komisaun Funsaun Públika, Maria de Jesus Sarmento halo diseminasaun ba Funsionariu sira hosi Department Foreign Affairs and Trade (DFAT)  ho tema “Politika Nasional konaba lae ba asédiu seksual iha Servisu fatin iha Embaixada Australia Fatuhada Díli.  Objetivu hosi diseminasaun ne’e, atu hasae koñesimentu funsionariu sira nian konaba lae ba asediu sexual iha servisu fatin.  Aprezentasaun ne’ebé informativu inklui diskusaun produtivu ho sesaun pergunta no resposta sira hodi haklean komprensaun kona-ba asédiu seksuál no oinsá atu halo prevensaun.  Programa ne’e hala’o tamba servisu hamutuk entre Sekretariadu Komisaun Funsaun Públika ho Department Foreign Affairs and Trade (DFAT) .

Singapura, Sábadu, 1 Juñu 2019, Ani Yudhoyono - espoza Prezidente Repúblika Indonézia ba da-neen(6) Susilo Bambang Yudhoyono, hakotu iis iha Óspital Singapura tamba sofre moras kankru ran. Ani Yudhoyono akompaña nia kaben hala'o vizita Estadu mai Timor-Leste iha tinan 2014 hodi hasoru malu ho Prezidente Repúblika (2012-2017), atual Primeiru-Minsitru Taur Matan Ruak no eis Primeira Dama Isabel da Costa Ferreira.

Liverpool sai hanesan manan na’in Liga Kampeoens ba temporada 2018/2019 depois halakon Tottenham ho 2-0 iha Wanda Metropolitanu, Madrid. Golu dahuluk Liverpool marka husi Mohamed Salah iha minutu 2’ liu husi Penalidade husi bola kona jogador Sissoko nia liman. Minutu tolu ikus antes jogu remata, Origi liu husi tiru forte ho ain karuk susesu ba rede Tottenham hodi marka golu ba daruak. Vitória ida ne’e mak vitória Liga Kampeoens dahuluk ba treinador Jurgen Klopp iha nia kareira, hodi lori tasa Liga Kampeoens dane'en ba Liverpool nia muzeu.

Geneva, 23 Maiu 2019: Vise-Ministra Saúde  ba Kuidadu Saúde Primária ne'ebé hanesan mos Xefe delegasaun husi Timor-Leste hamutuk ho komitiva partisipa iha Reuniaun Asembleia Saúde Mundial. Iha biban hanesan Vise-Ministra sai mos Orador ida hodi kompartilla hanoin entre nasaun hotu ne'ebé marka prezensa iha Asembleia ne'e. Iha Asembleia Saúde Mundial ne'e marka prezensa husi nasaun 194. Alen ida ne'e Vise-Ministra mos hasoru malu ho delegasaun husi nasaun ne'ebé Timor-Leste halo kooperasaun hanesan parseria dezenvolvimento iha Seitor Kuidadu Saúde. Objetivu husi reuniaun hirak ne'e mellora diak liu tan kuidadu Saúde iha futuru.

Baucau, Loron Domingu, 2 Juñu 2019 - Ekipa avansadu Sekretáriu Estadu Kooperativas (SEKoop) hamutuk asesor sira kontinua halo reuniaun ho produtores iha Suku Buruma, Postu Administrativu Baucau Villa, Munisípiu Baucau hodi partilla programa no politika SEKoop nian, iha tempu ne’ebé hanesan identifika mos rai atu nune'e iha tempu badak bele kuda shorghum.

Estádiu Munisipál Dili, Loron Domingo, 2 Juñu 2019 – Segunda Divizaun Liga Futeból Amadora, Grupu B, jogu entre ekipa Sporting Clube de Timor ho FC Lero termina ho rezultado 4 – 0. Golu Sporting nian marka husi  Hermino de Sousa iha minutu 9’ no 29’, Marcal da Costa ihs minutu 43’ no Alexandre da Cruz ihs minutu 46’. Ho vitória iha jogu ida ne’e lori Sporting sa’e ba segunda pozisaun iha tabela klasifikasaun temporária ho pontu 4, diferensa pontu 2 husi líder DIT FC.

Tuir fonte mídia TIC TIMOR I.P, ajénsia ne’e dezenvolve tiha ona planu estratéjiku to’o tinan 2030 no estabelese ona prioridade no fahe ba faze hat ho objetivu atu bele alkansa iha 2030.  Faze dahuluk iha tinan 2018 maka faze inisiál kona-ba polítika TIC TIMOR I.P nian iha mós rezolusaun ne’ebé introdús iha 2017 ho apoiu husi Banku Mundial no GfD no rezolusaun ne’ebé agora kuaze nia prazu liu tiha ona tinan ida ne’e no halo revizaun polítika TIC TIMOR I.P nian liu husi GfD no hein katak, iha maneira ne’ebé di’ak atu bele lori rezolusaun antigu ba iha lei ida atu bele aplika iha nasaun. Estratéjia husi faze primeiru nian hein katak, GfD bele fó asisténsia tékniku hodi bele ajuda Ajénsia. Iha faze daruak haree ba investimentu infraestrutura hodi haree ba rede eskluzivu governu nian hodi haree ba sentru dadus nian, Ajénsia iha konfiansa atu bele konklui ida ne’e iha 2022. Ajénsia ne’e mós inaugura ona projetu Fibra Ótika Terrestre no agora dadauk liga ona iha Munisípiu hotu-hotu. Iha faze datoluk hahú webhosting, ida ne’e sai hanesan portal úniku ida ba governu atu haree kona-ba prosesu administrasaun ne’ebé haree ba investimentu hotu-hotu ne’ebé governu halo tiha ona hanesan aplikasaun no sistema hotu no servisu ne’e agora la’o iha prosesu nia laran. Ho nune’e, iha faze dahaat buka atu halo investimentu ba kapitál umanu. Ida ne’e sei presiza asisténsia seluk husi GfD nian.

Laleia, 3 juñu 2019, Universidade Nacional Timor Lorosa’e (UNTL) nia Fakuldade Agrikultura (FA) liuhusi Departamentu Agronomia espande peskiza kona-ba uza adubu orgánika liuhusi ahi-latun (Biochar) nomós kombinasaun adubu anorgániku sira ba amostra husi variedade hare nian ne’ebé relasiona ho tipu agrikultura PAD (Prátika Agrikultura Di’ak) iha Suku Lifau, Postu-Admisitrativu Laleia, Munisípiu Manatutu. Koordenadór ba Peskiza refere, Diretór Departamentu Agronomia-FA, Profesór Acacio da Costa Guterres, iha lokál peskiza ne’e hateten katak peskiza ne’e atividade ida integradu tanba liuhusi ai-latun ka sistema Biochar hare’e mós ba parte oin-oin jestaun ba rai, jestaun ba agronomia nian, jestaun ba protesaun no seluk tan. “Ami-nia peskiza ne’ebé hala’o uza kombinasaun entre adubu orgániku no anorganíku liu-liu kímiku atu haree rezultadu adubu ne’ebé efetivu no adapta ba área ne’e hodi rekomenda ba komunidade, nune’e ita bele ajuda sira hasa’e produsaun liuhusi variedade hare nian”, hatutan Profesór Acacio. Profesór Acacio mós hatutan katak liushui peskiza koko kuda hare ho varidade Nakroma, hare mean, no varidade lokál, nune’e atu hare’e ida ne’ebé produsaun di’ak liu hodi aprezenta depoiz kolleita. Iha fatin hanesan Administradór Postu-Administrativu Laleia nian, Simão da Costa, agradese ba UNTL tanba bele hakbesik siénsia foun ho métodu foun hodi motiva komunidade agrikultór sira halo tuir lala’ok di’ak no foun agrikultura nian. “Peskiza ne’e ami sente katak iha benefisiu di’ak ba komunidade iha área ne’e, nune’e ami rekomenda ba universidade no parseiru sira atu nafatin kontinua hodi hasa’e produsaun ai-han no garante seguransa alimentár,” hato’o Administradór Laleia. Peskiza ne’e realiza iha ámbitu kooperasaun UNTL nian ho apoiu husi Governu Australia nian liuhusi AI-Com (Agricultural Innovation Community), nomós apoiu koordenasaun husi Ministério Agricultura e Pescas (MAP), autoridade lokál, inklui komunidade agrikultór sira. Ekipa peskizadora hosi FA-UNTL inklui dosente nain sanulu resin rua (12) hamutuk ho estudante finalista sira nain sanulu resin ida (11).

Díli, 3 Juñu 2019 - Sekretária Estadu ba Igualdade no Inkluzaun, Maria José da Fonseca Monteiro de Jesus, halo abertura iha enkontru Grupu Koordenasaun Jéneru ho parseiru dezenvolvimentu nasionál no internasionál, iha sala konferénsia UN Women-Caicoli. Iha enkontru ne’e apresia ba kooperasaun UN Women ho parseiru dezenvolvimentu sira durante ne’e no husu atu kontinua fahe hanoin, fahe esperiénsia ba malu atu buka dalan hodi luta hasoru violénsia doméstika, violénsia bazeia ba jéneru no bele apoiu programa governu iha promosaun igualdade no inkluzaun iha Timor-Leste. Sekretária mós hatutan tan katak, iha enkontru koordenasaun ne’e atu bele ajuda koordena di’ak liu-tan ba esforsu hirak ne’e hodi asegura katak ita fornese servisu ida di’ak liu ba ema hotu. Iha momentu hanesan Diretór Jerál Armando da Costa mós agradese ba parte hotu ne’ebé hato’o progresu kona-ba kooperasaun servisu no fahe informasaun ho SEII. Nia hatutan katak objetivu hosi enkontru ne’e atu atualiza informasaun no dezafiu sira durante ne’e atu rezolve hamutuk hodi hametin liu-tan kooperasaun servisu iha área polítika promosaun ba igualdade no inkluzaun.

Díli, 3 Juñu 2019 : Membru Project Steering Commitee (PSC) ne’ebé kompostu husi Ministru Obras Públikas Salvador Eugénio Soares dos Reis Pires, Vise-Ministra Finansas Sara Lobo Brites no Ministru Transporte no Komunikasaun José Agostinho, hala'o vizita ba konstrusaun projetu Portu Baía Tibar hodi haree direitamente konstrusaun fíziku iha terenu. Iha vizita ne'e, selebra mós aniversáriu data asinatura konsesaun entre Governu Timor-Leste ho kompañia Timor Port ba tinan 3 (3 Juñu 2016 to'o 3 Juñu 2019). Konstrusaun Portu Tibar kontinua iha progresu ne'ebé di'ak no kuaze atinji ona pursentu 7.5, maske iha difikuldades balun mak kompañia infrenta iha terenu, liuliu iha área pedreira nian. Daudauk ne'e ateru ka reklamasaun fase 1-1 kuaze hektares 8 kompletu ona no kontinua halo drainajem (Eskavasaun tasi okos) no sei ateru tan fase sira seluk. Vizita ne'e simu direita husi Unidade Manejementu Projetu (PMU) Rui Soares no husi kompañia Timor Port.

Díli, 4 Juñu 2019 – Funsionáriu Ministériu Agrikultura no Peskas (MAP) na’in 30 ne’ebé hetan formasaun kursu lian Inglés iha East Timor Development Agency (ETDA), simu sertifikadu husi reprezentante Sekretáriu Ezekutivu FDCH, Koordenadór Gabinete do Gestão e Sistema de Informação (GAGESI), Henrique do Rosário. Formasaun ne’e rasik hala’o durante fulan haat, ne’ebé hahú iha fulan Novembru tinan 2018 no finaliza iha fulan Marsu tinan 2019. Formasaun ne’e rasik hetan finansiamentu husi FDCH ho montante orsamentu $7 mil. Eventu ne’e rasik realiza iha salaun enkontru MAP, Comoro no partisipa mós hosi Sekretáriu Jerál MAP Cesar José da Cruz, Diretór Nasionál Rekursu Humano MAP Pedro Bareto, reprezentante ETDA no formador sira lian Inglés husi ETDA.

Pálasiu Prezidensiál Nicolau Lobato, Dili, 4 juñu 2019 - Prezidente Konsellu Administrasaun Banco Nacional de Comércio de Timor-Leste (BNCTL), Brigido de Sousa relata progresu serbisu no dezafiu ne’ebé instituisaun hasoru ba Repúblika Francisco Guterres Lú Olo. Prezidente Konsellu Administrasaun informa katak banku iha funsaun intermediasaun atu fasilita investimentu hodi kontribui ba produsaun no produtividade iha rai-laran. Banku nasionál halo esforsu atu investimentu iha rai-laran ho nia rezultadu fila Timor-Leste. Banco Nacional de Comércio de Timor-Leste durante ne’e fasilita kréditu ba nia kliente sira atu halo negosiu kiik, médiu no ba boot ne’ebé halo seletivamente. Estadu halo ona injesaun kapitál $25 miloens ba BNCTL. Husi osan sira ne’e mak fasilita kréditu ba negosiu sira iha agrikultura, aqua-kultura, peskas no pekuaria,turismu, ospitabilidade, prosesamentu no servisu. Nune’e banku fasilita ona kréditu ba kliente sira hamutuk 17 mil. Retornu husi investimentu ne’ebé BNCTL halo atinji 7-12%. Ho retornu ne’ebé BNCTL hetan, Prezidente Konsellu Administrasaun fiar katak bainhira iha kapitál naton, instituisaun bankaria ne’ebé bele fasilita liután kréditu no haluan nia servisu sira. Instituisaun ne’e presiza nafatin apoiu husi estadu atu bele injeta tan kapitál hodi fasilita nia kliente sira.

DILI, Palácio Governo - Diretór Ezekutivu Ajénsia Tecnologia da Informação e Comunicação (TIC) TIMOR I.P, Roberto Cetano de Sousa Vicente, simu vizita husi Grupu VTURST iha nia servisu fatin, iha loron 31 Maiu 2019. Objetivu sorumutu ne’e hodi diskute kona-ba oinsá, atu dezenvolve teknolojia ne’ebé di’ak iha Timor-Leste nune’e bele transforma governu sai governu eletróniku hodi minimiza kustu orsamentu. Koordenadora Grupu VTRUST Brígida Antónia Correia hatete, sira nia parte apresia tebes tanba hetan informasaun husi Gabinete Primeiru Ministru nian atu hasoru ho Ajénsia TIC TIMOR hodi bele hare’e no halo diskusaun, hodi fahe hanoin ba malu kona-ba Fibra Ótika. “Ida ne’e oportunidade di’ak hodi fahe buat ne’ebé ami hatene ba TIC TIMOR I.P atu oinsá mak governu ne’e sai governu ida ne’ebé modernu liu-liu ba Fibra Ótika ne’ebé maka iha, hodi minimiza kustu orsamentu.” Dehan Koordenadora Grupu VTRUST. Nia akresenta tan katak, ho kustu ida ne’ebé kiik hakarak hatutan no karik governu hakarak atu bele kompleta servisu Ajénsia ne’e nian, bele servisu hamutuk ho VTRUST hodi bele halo revizaun ba kustu sira. Diretór Ezekutivu Ajénsia Tecnologia da Informação e Comunicação (TIC) TIMOR I.P Roberto Caetano de Sousa Vicente apresia ho aprezentasaun ne’ebé hato’o husi Grupu VTRUST no dehan katak presiza haree didi’ak nia kustu tanba Ajénsia nia prezensa maka kontribui hodi redús kustu ne’ebé barak liu-liu ba aspetu teknolojia.

Dili, 04 Juñu 2019 : Diretora Jeral Prestasaun Saúde (DJPS) Odete Viegas hala’o abertura ba seminariu ho tema’’ Alimentasaun ba kosok no Labarik /Infant & Young Child Feeding ’’ ne’ebé realiza hosi Diresaun Nasional Saúde Públiku (DNSP) departamentu Saúde Materna Infantil (SMI) iha Otel Timor, Colmera Dili. Iha intervista DJPS esplika katak, programa saúde maternal infantil (SMI) nu’udar programa periodade ba Ministériu Saúde (MS) no mós ba iha governu. Objetivu hosi seminariu ida ohin ne’e atu fahe informasaun no ideas ba malu kona-ba fó susu been inan nian ba oan sira ho didi’ak no kualidade. ‘’Ita hare iha ita nia rain hahalok fó susu been ba oan sira no bebe ladun tau hanesan importante prinsipal tamba ida ne’e maka presija atu enkoraja professional saúde sira liu-liu parteira, mediku atu bele halo akonselamentu no mós akompaña ba inan isin rua no fó susu. Tamba ita koalia ba inan sira fó susu ba bebe klaru inan tenke iha nutrisaun ne’ebé apropiadu, tamba ne’e maka oinsa inan ida atu hetan saúde di’ak, tenke iha nutrisaun ne’ebé dia’ak hahu kedas hosi inan isin rua, inan partos ho inan fó susu.’’ Diretora ne’e hatutan tan katak, faze durante inan isin rua to partos presija hetan susu been esklusive husi fulan 0 messes to 6 messes ne’ebé susu been ne’e rasik labele aumenta tan suplemente seluk. Marka prezensa iha seminariu maka hanesan, reprejentante hosi Organizasaun Mundial Saúde (OMS/WHO) Rajesh Pandav, Diretor Nasional Saúde Públiku (DNSP) Pedro Canisio, reprejentante hosi Munisipiu, mediku, parteira no bainaka seluk-seluk.

Iha loron 25 Maiu, JICA nia voluntariu (JOCV) halao eventu hanaran MATSURI (iha lian Japaun: FESTA) iha Timor Plaza, hodi selebra aniversairu Voluntariu JICA iha Timor-Leste ba dala-10 no numeru voluntariu JICA iha Timor-Leste ne’ebe atinji ona 100. Iha eventu ne’e, voluntariu sira introdus sira nia atividade ne’ebe sira halao durante iha Timor-Leste, no sira mos hatudu; kultura Japaun nian, dansa Japaun nian, AIKIDO, drama ho muzika, no fashion show.  JOCV servisu hamutuk ona ho Timor Oan sira hodi kontribui ba desenvolvimentu rekursu umanu iha Timor-Leste iha area Saude/ Servisu Sosial: Nutrisaun, Farmacêutika, Terapia Fíziku, Saúde Públiku, Enfermeira Saúde Públiku no Teknolijia Informasaun no Komunikasaun (ICT), Promosaun Saúde, Enfermajen, Saúde Públiku. Turismu (Merkadoria, Artezenatu, Fotografia, Kostura, Seramika, Museolojia, Produsaun Programa Televizaun no Turizmu). Agrikultura, Edukasaun, Juventude no Desportu (Edukasaun Fizika, Futebol, volibol no Aikido).

Singapura, Hahu husi loron 31 Maiu-2 Juñu 2019 - Ministru Defeza no Ministru Interior Interinu, Filomeno da Paixão de Jesus partisipa iha Diálogu Shangri-La ka Shangri-La Dialogue. Ministru hetan konvite husi Institutu Internasional ba Estudu Estratéjiku ka International Institute for Strategic Studies (ISS) Ázia, iha Singapura. IISS nudar organizasaun mundial ida ne’ebé koñesidu tambá nia dedikasaun tomak halo peskiza no análiza ne’ebé kle’an no ho objetividade tomak kona-bá kestaun estratéjiku sira ne’ebé rejiaun no mundu infrenta. Wainhira partisipa iha diálogu ne’e, Ministru mos halo inkontru bilateral ho omólogu Ministru Defeza no Interior husi Austrália, Rússia, Nova Zelándia, Estados Unidos da América no Singapura. Kada país parseiru sira ne’e espresa ho klaru tebtebes sira idaidak nia vontade no kompromisu tomak hodi fó apoiu ba Timor-Leste liliu iha área defeza no seguransa nian. País sira ne’e espresa prontidaun tomak hodi fó apoiu ba esforsu Timor-Leste nian hodi dezenvolve no moderniza liután F-FDTL no PNTL País sira ne’e hatudu vontade atu fó apoiu iha área kapasitasaun ba PNTL, F-FDTL no funsionáriu sira iha Ministériu Defeza no Ministériu Interior, dezenvolvimentu no modernizasaun infrastrutura ba F-FDTL no PNTL no área seluktan tuir prioridade Timor-Leste nian. Iha tempu badak, Timor-Leste no país parseiru sira ne’e sei hahu diskusaun iha nível ofisiál atu hahu operasionaliza kompromisu sira ne’ebé país sira ne’e halo tiha ona durante inkontru bilateral iha Singapura.

Díli, 5 Juñu 2019: Primeiru-Ministru Taur Matan Ruak, tersa-feira ne’e simu iha audiénsia Diretor JYL Internasionál Unip. Lda ne’ebé nu’udar mos Jestór ba Ótel Palm Spring, Jackson Nhang La, iha Palasiu Governu Dili. Iha enkontru refere, Jestór Ótel Palm Spring ne’ebé hato’o kompañia nia intrese atu halo investimentu ótelaria iha Munisípiu Vikeke (Beasu), nu’udar parte preparasaun ba mega projetu petrolífera iha Kosta Sul, ne’ebé daudaun ne’e iha hela faze preparasaun.  “Ami mai hasoru malu ho Sr. Primeiru-Ministru atu relata kona-ba ami-nia serbisu, ne’ebé atu iha oportunidade aban bainrua bele investe mós iha Beasu, ami agora haree hela fatin atu halo investimentu ótel iha ne’ebá”, dehan Jackson Lay. Xefe Governu sente kontente ba inisiativa JYL Internasionál nian ne’ebé hakarak investe ótelaria iha Munisípiu Vikeke, hodi enkoraja emprezáriu sira nasionál mós bele hahú book an, tanba wainhira projetu petrolífera iha Kosta Sul realiza, presija fasilidade suporta hanesan ótelaria, fornesimentu hahán no sasán seluk ne’ebé liga ba nesesidade iha projetu ne’ebá.

Vikeke, 10 Outubru 2019 - Ekipa Tékniku Unidade Manajementu Projetu (PMU) husi Ministériu Obras Públikas (MOP) hamutuk ho Konsultór supervizaun ba trosu estrada Baukau-Venilale no Venilale-Vikeke, halo verifikasaun no validasaun ba komunidade ne'ebé sei afetadu husi projeitu iha 7 Outubru 2019. Atividade verifikasaun ne'e atu bele hasai “partial site possesion” hodi nune'e kompañia ou kontratór bele hahú ona halo servisu fíziku iha tereinu. Iha parte seluk, ekipa mós servisu hamutuk ho autoridade lokál sira determina fatin hodi instala konsultór nia fatin no mós kontratór nia basecamp.

Palásiu Prezidensiál Nicolau Lobato, Dili, 05 Juñu 2019 - Prezidente Repúblika Francisco Guterres Lú Olo hala’o sorumutu semanál ho Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur. “Ha’u mai informa situasaun, ami-nia servisu, ami-nia atividades Forsas Armadas ninian”, afirma Majór-Jenerál Lere Anan Timur, ne’ebé klasifika situasaun seguransa iha rai-laran hakmatek no “la’o di’ak”. Ko’alia kona-ba atividades F-FDTL, nia hatete oras F-FDTL iha hela faze preparasaun hodi asegura seguransa ba komemorasaun tinan-20 Loron-Konsulta Popular, iha fulan-agostu no loron-Prezensa Forsa-Dame INTERFET, iha fulan-setembru tinan ne’e. Majór-Jenerál Lere Anan Timur husu ema hotu atu fiar nafatin instituisaun seguransa F-FDTL no PNTL, ne’ebé tuir nia, iha kordenasaun di’ak hodi servisu hamutuk garante pás no estabilidade iha rai-laran.

Díli, Loron Kuarta, 5 Juñu 2019 – Comite Paralímpico Nacional Timor-Leste (CPNTL) iha lideransa foun, Prezidenti Isabel Ferreira, hateten katak prontu atu kolabora ho programa governu nian ba dezenvolve organizasaun ne’ebe nia lidera. Lia hirak ne’e hato’o hafoin inkontru ho Sekretáriu Estadu Juventude no Desportu, Nelio Isaac Sarmento iha Salaun Inkontru SEJD, Lecidere, Dili. “Ohin hau mai iha ne’e hodi koalia kona ba servisu Komite Paralimpiku nian, hanesan imi hatene, hau foin hetan nomeasaun prezidenti lidera ba komite ida ne’e, entau hau persiza hasoru hosi parte governu atu hatene no simu informasaun no orientasaun hosi governu kona ba politik governu nian iha areia ne’e no mos apoiu ne’ebe governu fo ba komite,” dehan Isabel Ferreira. Prezidente CPNTL ho Sekretariu Estadu konkorda hodi oinsa halo kadernizasaun ba atleta sira ne’ebe iha potensia hodi kompete iha jogos internasional sira. “Hau hanoin planu CPNTL Iha ona antes, iha mos hanoin foun balun atu halo hanesan sekretariu estadu koalia, ita persiza halo kadernizasaun ba atleta foun. Ohin ita iha ona atleta ho prestizu internasional, hanesan Teofilo. Mais ita mos tenki prepara Teofilo seluk tuir mai fali, no mos ba modalidade seluk ne’ebe ita hare’e iha potensia ba timoroan sira ba iha area desportu ne’ebe iha talentu, ita tenki prepara sira para ba kompete iha kompetisaun internasional ne’ebe ita partisipa,” esplika Isabel Ferreira. Iha inkontru ne’e, Nelio Isaac hateten, parte governu, iha tinan-tinan tau orsamentu operasional ba CPNTL, inklui orsamentu hodi partisipa iha jogos internasional hanesan Paragames Manila 2019 ne’ebe Timor-Leste sei partisipa.

Palásiu Governu, Dili, 5 Maiu 2019, Iha Reuniaun Ordináriu Konsellu Ministru, aprova proposta Rezolusaun Governu, ne’ebé mak aprezenta hosi Ministru Obras Públika, Salvador dos Reis Pires, kona-ba nomeasaun membru Konsellu Administrasaun ba Institutu Jestaun no Ekipamentu I.P (IGE). Konsidera katak membru Konsellu Administrasaun IGE sesante sei termina mandatu iha tempu badak, tanba ne’e Ministériu Obras Públika no Ministériu Finansas atu hafoun filafali mandatu José Luís Carvalho nian hanesan Prezidente Konsellu Administrasaun no Abrão Pereira ho Diamantino de Oliveira nu’udar vogal ba Konsellu Administrasaun IGE. Institutu ne’e nia misaun atu asegura jestaun di’ak hosi veíkulu pezadu, mákina sira no ekipamentu ne’ebé afeta ba prosekusaun ba dezenvolvimentu infraestrutura no ba nesesidade hosi serbisu Administrasaun Públika.

Dili, 5 Juñu 2019: Primeiru-Ministru Taur Matan Ruak hakarak projetu Programa Nasionál Dezenvolvimentu Suku (PNDS) menus burokrasia, lalais no fó benefísiu ekonomikamente ba komunidade lokál sira iha suku sira ne’ebé implementa projetu PNDS. Xefe Governu hato’o asuntu ne’e wainhira hala’o enkontru ho Diretora PNDS, Dulce Guterres Júnior ho nia estrutura tersa-feira semana ne’e iha Palasiu Governu. Iha enkontru refere, Responsavel PNDS nian relata ba Xefe Governu kona-ba progresu serbisu PNDS nian hosi kedas 2013 to’o mai 2019no aproveita husu mós orientasaun Xefe Governu nian karik iha orientasaun ruma atu halo mudansa ba matadalan ba PNDS nian nune’e projetu refere bele efikás liu hosi responde ba nesesidade komunidade iha suku laran liu hosi projetu ne’ebé implementa. “Enkontru ho Sr. Primeiru-Ministru para esplika kona-ba programa ne’e rasik to’o ne’ebé? I hahú hosi 2013 ate a data orsamentu hira mak haruka ba PNDS no orsamentu hira mak implementa ona iha Suku hotu-hotu. Ko’alia ho Primeiru Ministru karik iha orientasaun kona-ba karik iha mudansa mekanizmu lala’ok atu la’o oinsá, hetan mós orientasaun atu muda matadalan no polítika ba serbisu PNDS nian ba tina 2020 nian”, esplika Dulce Guterres Junior ba mídia sira hafoin remata enkontru. Ba tinan 2019 Governu aloka millaun $9.7 ne’ebé ezekuta ona 43% ba projetu sira ho eskalaun ki’ik por volta mil $45 kada projetu hanesan ba irigasaun, sistema bee moos, estrada rural. No ba tinan oin PNDS hakarak muda matadalan atu projetu ne’ebé antes ne’e fó fiar ba loza sira mak distribui material konstrusaun, agora fó fiar fali ba kompañia sira iha suku laran ho hetan apoiu hosi Xefe Suku sira nune’e bele fó benefísiu direta ba komunidade sira iha Suku laran no Xefe Suku sira mak sei sai na’in ba projetu refere.

11 Agostu 2019,  Ho laran ksolok tebetebes mak Prezidente Repúblika asosia ho maun-bin-alin sira ne’ebé halibur ohin iha Meskita Dili hodi selebra Idul Adha nu’udar eventu ida ne’ebé fó-hanoin espíritu umanu murak ida: katak ita ema tenke tau matan ba malu. Prezidente Repúblika fó mós kontributu kiik ida atu ajuda hametin espíritu ida ne’e. Iha loron-ohin, maun-bin-alin musulmanu sira lolo bikan ba malu no lolo mós bikan ba fiar-nain sira seluk. Liuhosi eventu sira hanesan ne’e, ita haree ba malu nu’udar ema no nu’udar mós membru pertense ba família boot ida, moris hamutuk iha uma-kain ida de’it: Timor-Leste. Unidade ita-nian hametin ho sentimentu katak ita hotu timoroan de’it. Relijiaun ka fiar oinseluk la haketak ita maibé hariku ita, nu’udar Povu no Nasaun. Hakoak boot ba maun-bin-alin musulmanu sira. Hamutuk ita tanen Timor-Leste.  Franscisco Guterres Lú OloPrezidente Repúblika

Dili, 6 Juñu 2019: Prezidente Komisaun Funsaun Públika (KFP), Komisáriu Faustino Cardozo, kuarta-feira ohin, halo audiénsia ba Primeiru-Ministru Taur Matan Ruak, iha Palásiu Governu, hodi hato’o relatóriu serbisu KFP nian ba tinan 2018 inklui atualizasaun serbisu ne’ebé la’o daudaun. Serbisu KFP nian ne’ebé Prezidente KFP atualiza ba Xefe Governu mak hanesan kona-ba planu KFP ne’ebé sei halibur funsionáriu públiku sira atu halo jornada la’o ain hosi Postu Administrativu Turiskai (Manufahi) ba Postu Administrativu Laklubar (Manatuto) iha fulan kotuk. Atualiza mos kona-ba prosesu nomeasaun kargu xefia sira iha Ministériu sira tuir orgánika VIII Governu Konstitusionál nian no Ministériu sira nian, preparativu ba nomeasaun/promosaun funsionáriu públiku nia eskalaun no premiu ba funsionáriu sira ne’ebé iha dezempeñu di’ak iha serbisu fatin. “Ohin mai enkontru ho Primeiru-Ministru hodi atualiza atividade sira ne’ebé mak la’o hela to’o ohin loron, hanesan Jornada ida hosi Turiskai to’o Lakluba. Atualiza mos kona-ba nomeasaun sira ne’ebé mak hala’o hela no to’o ohin loron estrutura orgánika maioria promulga ona hosi Prezidente Repúblika, entaun kabe ba ministériu sira ida-idak halo nomeasaun bazeia ba estrutura orgánika VIII Governu tuir Ministériu ida-idak nian, ne’ebé KFP liga hela mós ho asuntu nomeasaun sira ne’e i ohin komisaun atualiza mos ba PM. Ida seluk mos kona-ba preparativu ba iha promosaun ninian, ne’ebé sei hala’o depois de realizasaun serimónia dia nasionál da funsaun publika 15 de Jullu. Ikus liu atualiza kona-ba destinasaun no premiu ba funsionáriu sira ne’ebé mak hatudu dezempeñu di’ak no aumesmu tempu aprezenta relatóriu anual 2018 nian”, esplika Prezidente KFP hafoin remata audiensia ho Xefe Governu.

Díli, Kuarta-feira 5 Juñu 2019 - hafoin remata enkontru Konsellu Ministru primeira semana Fulan Juñu nian, ba Media sira iha Palasiu Governu Dili, Ministru Justisa  Manuel Cárceres da Costa, hafoin hetan perguntas husi jornalista sira kona-ba desizaun Tribunal nian relasiona ho fó TIR ba arguidu kazu droga iha Timor-Leste. Ministru konsidera aplikasaun Termus Identidade Résidencia (TIR) ba arguido hatama droga sira ne’e laos kompetensia Ministériu Justisa nian maibe ne’e kabe ba kompetensia Tribunal ninian. “Juíz atu deside TIR ne’e bazeai ba kriteria tolu; primeiru, nia tenkeser hare ba konstituisaun, segundu, nia tenke haree ba Lei no terseiru bazeia konsensia”, Ministru Cárceres esplika. “Se Juíz mak aplika TIR ka, Tribunal mak aplika TIR ka Ministeriu Públiku mak aplika TIR ne'e kompetensia ida-ida nian, mais Ministériu Justisa ne’e nunka mais atu aplika TIR ba ema.  Nune'e Desizaun TIR ne'e desizaun Tribunal nian", Ministru Justisa hakotu.

Cladotia FU ho Movimentu Asaun Ekonomia Komunitária (MAEKOM) kompromete katak sei hari’i fabrika prosesamentu manu-frangu iha fulan agostu 2019 nia laran. Lia hirak ne’e hato’o husi Rui Castro, Prezidente MAEKOM liu husi MAEKOM ninia pájina ofisiál Facebook iha loron 7 Juñu 2019. Fabrika ne’e harii hodi responde kresimentu demanda merkadu, kria empregu no diversifikasaun ekonomia nasaun liuhusi setór produsaun agríkola nian. MAEKOM mós introdús no hahú promove marka no logotipu sira hodi komunidade (konsumedór/a) hahú komprende kona-ba importánsia konsume ai-han fresku mai husi produsaun rai-laran, tantu hodi hadi’ak nutrisaun no hasa’e rendimentu família.

Dili 6 Juñu 2019, Ministru Agrikultura no Peskas, Joaquim José Gusmão dos Reis Martins, Akompaña husi Asesor, Embaixador Japaun, Reprezentante JICA, Sekretáriu Jerál MAP, Diretur Jerál MAP, Setor Privadu Acelda, CLN, Autoridade Lokal husi Munisípiu, Funsionáriu MAP, no Reprezentante husi Grupu Agrikultores Munisipiu sanulu Resin Tolu, Kinta-Feira ne'e iha Timor Plaza, Hala'o Lansamentu Loja dos Agrikultora 100% Fa'an Produtu Rai Laran. Ministru Agrikultura no Peskas nian Joaquim José Gusmão dos Reis Martins, Iha nia Diskursu Hateten, Promosaun no Komersializasaun aktividades husi Programa Asessu Merkadu Valor Akresentadu, ne'ebe Implementa liu husi Diresaun Nasional Agrokomersiu (DNAC), atu Fasilita fa'an Produtus Organiku subsetores Agrikuktura, no fo solusaun ba Problemas sira ne'ebe agrikultores hasoru iha parte Prosesamentu, Melhoramentu Kualidade no sirkulasaun produtus husi Agrikultores ba Konsumidores. Aksaun Konkretu ne'ebe MAP-JICA halo dadaun ona maka Dezenvolve Estratejia Politika Promosaun Loja ba Agrikultores. Loja Agrikultores konsidera hanesan modelu empreza Agrikúla ne'ebe sei Fasilita Agrikultores Komersializa sira nia Produtus, Fasilita sira asesu ba Fasilidades, Insumu no Kreditu nune'e mos, liu husi Gestaun Profesional Loja ba Agrikultores sei garantia Produsaun alimentar Organiku Kualidade ba Konsumidores sira.

Baucau, 06 Juñu 2019 - Ministra Edukasaun, Juventude no Desportu (MEJD), Dulce de Jesus Soares, Partisipa iha selebrasaun loron Mundial ba labarik ne’ebé realiza iha Munisípiu Baucau iha loron 6 Juñu 2019. Timor-Leste iha tinan ida ne’e selebra loron Internasionál ba labarik iha loron 01 Juñu, ne’ebé komisaun direitu ba labarik iha Timor-Leste hamutuk ho parseiru sira hala’o mós atividade oioin hodi selebra loron espesiál ba labarik sira.  Selebrasaun ikus ba loron Mundial ba labarik hala’o iha Munisípiu Baucau, ne’ebé halo iha loron 6 Juñu 2019, iha Centro Convenção de Baucau. Atividade selebrasaun ne’e hala’o mós Semináriu Nasionál ho tema “ Investe iha Família, Prevene Esplorasaun ba labarik”. Ministra Dulce iha nia diskursu hateten katak “Inan aman sira tenke sai modelu ba oan sira, nune’e oan sira ba-nati tuir hahalok di’ak inan aman nian ba buat di’ak, tanba oan sira nia futuru responsabilidade inan-aman nian”.  Ministra aprezenta mos dadus sensu 2015 katak labarik tinan 0-18 liu metade populasaun Timor Leste porsentu 50,7 no tuir dadus Ministériu Edukasaun labarik tinan 3-18 ne’ebé asesu ba edukasaun kuaze 30%. Nune’e MEJD iha responsabilidade atu garante edukasaun ida kualidade ba labarik hotu iha Timor- Leste ne’ebé iha direitu atu asesu ba edukasaun. Selebrasaun ne’e partisipa husi estudante sira iha Munisípiu Baucau, Deputada Maria Gorumali Barreto, komisária Direitu ba labarik, Prezidente Autoridade Munisípiu Baucau, Komandante Polísia Munisípiu Baucau, parseiru sira, Profesór no inan aman sira.

Díli, 7 Juñu 2019: Primeiru-Ministru Taur Matan Ruak, Sesta-feira ohin, simu iha audiénsia Prezidente Autoridade Rejiaun Administrativa Espesiál Oekusi –Ambeno (RAEOA) no Zona Espesiál Ekonomia Sosiál Merkadu ZEESM), Mari Alkatiri iha Palásiu Governu, Díli. Iha enkontru refere, Prezidente Autoridade RAEOA/ZEESM informa ba Xefe Governu kona-ba progresu dezenvolvimentu iha Oekusi nomos polítika jerál. “Primeiru-Ministru hanesan Primeiru-Ministru fulan barak ona, nia kontaktu ne’e ho karta de’it, i ha’u rasik mak hateten tempu to’o ona para atu ko’alia diretamente informa konaba prosesu iha Oekusi, dezenvolvimentu iha Oekusi, ko’alia mós kona-ba polítika jerál, ne’e mak ami nain rua ko’alia i ha’u hanoin enkontru pozitivu tebe i ha’u sai husi ne’e ho konviksaun katak kooperasaun sei bele la’o di’ak liu.”, dehan Prezidente RAEAO-ZEESM Dr. Mari Alkatiri ba jornalista sira hafoin remata enkontru oras ida nia laran ho Primeiru-Ministru. Mari Alkatiri esplika mós katak haruka ona karta konvite ba Primeiru-Ministru atu partisipa iha aniversáriu RAEOA nian ba dala-V no inaugurasaun Aeroportu Internasionál Oekusi. “Ha’u konvida duni Primeiru-Ministru, karta mai ona para atu ba agora partisipa iha V aniversáriu RAEOA nian iha 18 Juñu i inaugurasaun Aeroportu Internasionál Oekusi nian, Primeiru-Ministru hakarak ba soké 16 de Juñu nia desloka ba li’ur, entaun 18 delegasaun boot ida membru Governu mak sei ba ne’ebá”.

Díli, 7 Maiu 2019: Primeiru-Ministru Taur Matan Ruak, fó parabéns no apoiu tomak ba serbisu Komisaun Instaladora Konsellu Kombatentes Libertasaun Nasionál (CCLN-sigla Portugés) ne’ebé perkore Munisípiu sanulu resin rua (12) no Rejiaun Espesiál Administrativa Oekúsii-Ambeno(RAEOA) hodi halo preparasaun ba konferénsia munisipál atu harii Konsellu Munisipál hodi hein ba Kongresu Nasionál ba estabelesimentu Konsellu Nasionál iha Marsu tinan 2020. Xefe Governu hato’o apresiasaun ne’e hafoin simu Ekipa Komisaun Instaladora CCLN ne’ebé lidera hosi Vidal de Jesus “Riak Leman” no Marito Reis, ne’ebé relata ba Xefe Governu kona-ba progresu serbisu komisaun instaladora ninian, kuarta-feira semana ne’e iha Palasiu Governu. “Ami hosi Komisaun Instaladora, ami mai hasoru maun Primeiru-Ministru hodi fó relativu atividade kona-ba Komisaun Instaladora nian, ne’ebé iha primeira dezlokasaun, primeiru ami desimina lei ba veteranu sira, tuir fali harii komisaun organizadora ne’ebé kada Munisípiu iha ema na’in tolu mak reprezenta ida ne’e para atu halo konferénsia para harii Konsellu Munisipál iha 12 Munisípiu no RAEOA depois sei ba Kongresu hodi harii Konsellu Nasionál 2020”, dehan Riak Leman ba jornalista sira hafoin remata relata serbisu Komisaun Instaladora nian ba xefe Governu.

Sexta feira, 7 Juñu 2019 – Komisaun Funsaun Públika hamutuk ho Instituisaun 6, nebe kompostu husi Gabinete Prezidente Repúblika (GPR), Gabinete Primeiru Ministru (GPM), Prezidensia Konsellu Ministru (PCM), Ministériu Turizmu Koperativa no Industria (MTCI), Sekretariu Estadu Koperativa (SECOP) no Konsellu Imprensa organiza 2º workshop ba konsultasaun esbosu Dekretu-Lei 19/2015 ba Avaliasaun Dezempeñu, iha salaun Aikurus-Binani, Matadouro, Dili. Iha abertura workshop ne’e Sekretariu Ezekutivu Interinu Sekretariadu Komisaun Funsaun Públika, Francisco da Costa Pereira hateten, workshop ne’e atu hetan hanoin ka sujestaun ruma husi instituisaun hotu ba esbosu refere antes aprezenta ba Konsellu Ministru hodi husu aprovasaun no promulgasaun husi Prezidente Repúblika hanesan faze ikus atu dekreta Lei ne’e. Ho nune’e wainhira tama iha implementasaun sei la iha tan duvida husi instituisaun ruma. Iha workshop ne’e hetan partisipasaun másimu husi kargu diresaun jeral diresaun nasional no xefia sira husi instituisaun GPR, GPM, PCM, MTCI, SECOP no KI.

Dili, 7 Juñu 2019, Ekipa integradu kompustu husi Provedoria dos Direitos Humanos e Justiça (PDHJ), Komisaun Funsaun Públika (KFP), Inspesaun Geral de Estado (IGE) no Comissão Anti Corupsão (CAC) realiza reuniaun kona-ba boa governasaun, iha sala enkontru KFP-Matadoru-Dili. Objetivu husi enkontru ne’e, atu koalia kona-ba pontos-pontos iha Nota de-Entendimentu (Sigla Inglés - MoU) ne’ebé establese ona iha tinan hirak liu ba ho topiku koalia kona-ba prevensaun no kombate korrupsaun atu promove governasaun diak no proteje direitus umanus iha administrasaun publika. Objetivu seluk atu halo evaluasaun ba servisu saida mak hala’o tiha ona no servisu saida mak seidauk halo durante servisu hamutuk, no mos fahe informasaun ba malu kona-ba servisu instituisaun ida-idak nian. Provedora, Jesuina Maria Ferreira Gomes, sujere ba ekipa katak, antes atu halo evaluasaun ba servisu no halo mudansa ba MoU fó tempu ba instituisaun ida-idak hodi hare fali ba pontos-pontos iha MoU ne’e. Enkontru reuniaun ekipa integradu kona-ba Governasaun Diak kompustu husi, Provedora Jesuina Maria Ferreira Gomes, Inspetor Jerál Estadu, Francisco de Carvalho no Diretur Nasionál Prevensaun CAC, Rosario de Araújo no Komisáriu Komisaun Funsaun Publika ba asuntu Disiplinar, António Freitas.

Loron 7 fulan-juñu tinan 2019 – Asembleia Jerál Banku Nasionál Komersiál Timor-Leste nian (BNCTL) hili Konsellu Administrasaun foun ho membru tolu ne’ebé iha dader ne’e anunsia Prezidente Asembleia-Jerál husi BNCTL, Ministru Fidelis Leite Magalhães, núdar reprezentante ofisial governu nian iha banku ida-ne’e, aleinde Ministru Reforma Lejizlativa no Asuntus Parlamentares. “Hili tiha ona Konsellu Administrasaun ida ho membru tolu ba mandatu tinan tolu, tinan 2019 to’o tinan 2021. Membru rua husi diresaun dahuluk ne’e sei kontinua nafatin iha mandatu foun, inklui Prezidente señor Brígido de Sousa no Vise-Prezidente señor António Abrantes no sai eleitu membru foun ida, señor António Vítor núdar vogál Konsellu Administrasaun nian”, anunsia Ministru.  Kompozisaun husi diresaun foun ne’e oras ne’e mak sei haruka ba Banku Sentrál Timor-Leste, ba aprovasaun no rejiztu, tuir lei, molok tama iha funsaun sira ne’e. Prezidente Asembleia Jerál Fidelis Magalhães, esplika katak modelu governasaun ba diresaun ne’ebé foin hili ne’e sei muda iha tempu badak nia laran, ho publikasaun dekretu-lei ida ho Estatutu foun BNCTL nian. “Estatutu foun ne’e aprova tiha ona iha Konsellu Ministrus, ne’ebé asina husi ministru interinu Ekonomia nian no ministra interina Finansas nian, nomós governu haruka tiha ona ba palásiu prezidensiál, hodi hetan promulgasaun.”, Ministru Fidelis Magalhães hatete.  “Kona-ba promulgasaun ne’e iha momentu ida-ne’e seidauk iha informasaun ho detallus, maibé ami iha esperansa boot katak sei promulga iha tempu badak nia laran, atu nune’e ami bele avansa ho prosesu lalais liu”, Nia hatutan.

Loron 7 fulan juñu tinan 2019 – Wainhira Asembleia Jerál Banku Nasionál Komersiál Timor-Leste nian (BNCTL) hili Konsellu Administrasaun foun, Ministru Fidelis Leite Magalhães, núdar reprezentante ofisial governu nian iha banku ida-ne’e hateten katak BNCTL la’os hanesan banku komersiál sira seluk tanba banku ne’ebé Estadu mak nain 100 porsentu, BNCTL tenki tau matan ba prioridade fundamentál rua: “Prioridade ida mak universalidade ba asesu, hakarak dehan katak ema hotu-hotu iha biban bele asesu ba servisu sira husi BNCTL. Priodade seluk mak aumenta efisiénsia no kualidade prestasaun servisus ba populasaun”. “BNCTL tenki sai ezemplu ida ba governasaun di’ak iha Timor-Leste no, ba ida-ne’e, há’u diriji ba Konsellu Administrasaun foun no ba Konsellu Fiskál, hodi nune’e BNCTL bele sai ezemplu ida ba boa-governasaun no ezemplu ida ba prestasaun servisu ne’ebé dignu no ho kualidade”, Ministru Fidelis esplika.

Austrália, 13 Agustu 2019 - Sekretáriu Estadu Formasaun Profisionál no Empregu (SEFOPE) liuhosi adidu traballu Timor-Leste ba Austrália António Armindo ho nia equipa, Tersa-Feria ne’e iha edifisiu konsuladu Darwin Austrália hala’o audénsia ho ajénsia sira ne’ebé durante ne’e rekruta traballadór Timor-oan sira ba servisu iha Austrália. Sorumutu ne’e, ko’alia liu kona-ba oinsa atu halo negosiasaun ho empregadór foun sira atu emprega tan traballadór Timor-oan iha área ospitalidade liuliu iha parte Teritoriu Norte Austrália hanesan Alice, Spring, Katharine no mós Darwin. Ajénsia sira pozitivu tebes atu la’o hamutuk ho adidu traballu iha semana ne’e hodi fahe informasaun ba empregadór sira atu bele aumenta númeru traballadór husi Timor-Leste.

Díli, 7 Juñu 2019 - Universidade Nasional Timor Lorosa’e (UNTL) liuhusi kooperasaun ho Organizasaun Mundiál da Saúde (OMS) hetan apoiu ekipamentu no materiál kampaña saúde publika nian, ba Reitoria UNTL nian Departamentu Média no Komunikasaun (DEMKOM) hodi haforsa servisu komunikasaun sívika ba públiu internu no esternu universidade nasionál nian. Ekipamentu no materiál refere simu husi reprezentante Reitór UNTL, Proreitór Kooperasaun Profesór Eduardo Aniceto Serão, akompaña husi Pro-reitora Akonsellamentu, Administradór Jerál, no Dekanu no Diretór sira, iha Sala Video Konferénsia, iha Kampus Sentral, Díli. Proreitór agradese tebes ba OMS ne’ebé kontinua apoia UNTL ba iha Departamentu Média no Komunikasaun atu fasilita ekipa atu fahe informasaun, liu-liu kampañas saúde ba Sivitas Akadémika, estudante dosente, no funsionáriu sira, iha universidade laran. Reprezentante OMS iha Timor-Leste, Rajesh Pandav, hateten objetivu apoiu ba UNTL ne’e oinsá bele fornese informasaun ba universitáriu sira atu nune’e bele hasa’e sira-nia koñesimentu iha area saúde nian. “Tuir OMS nia haree katak joven timoroan barak ho númeru ne’ebé aas maka konsumu tabaku, hemu tua, nune’e liuhusi kooperasaun ne’e importante tebes atu fó koñesimentu ba sivitas sira kona-ba efeitu la di’ak ne’ebé estraga ema nia saúde”, nia esplika. Ekipamentu hirak ne’ebé OMS suporta inklui televizaun LCD tolu, komputadór, laptop, USB no external drive, hamutuk mós ho materia komunikasaun saúde publika nian.

Portugal manan Liga das Nações edisaun dahuluk depois halakon Ólanda iha final segunda-feira, 10 Juñu 2019, madrugada ohin. Selesaun portugueza pratikamente kontrola jogu tomak, konsistente iha defeza no halo atake rápidu. Jogu ekilibridu no laiha oportunidade bo’ot husi parte rua atu marka maibe kuaze ekipa Portugal domina jogu. Portugal komesa joga agresiva iha segunda parte no iha minutu 60, ho jogada husi Bernardo Silva, Gonçalo Guedes konsege halo golu ba 1-0. Ólanda halo reasaun hodi aperta maibe guarda rede Portugal Patrício konsege evita. Rezultadu 1-0 mantein to’o jogu remata.

Dala wa’in ita observa ema sira ne’ebe servisu iha ofisina/Bengkel motor no kareta iha Timor-Leste maioria domina husi mane sira ho razaun katak servisu ida hanesan ne’e todan só mane de’it mak bele halo. Maibé Maria Catarina da Cruz no bai-bain ema bolu ho naran Rina, ne’ebé husi munisípiu Lautem ho idade 25, hili profisaun ida ne’e ba nia kareira profisional. Rina servisu hanesan funsionariu kontratadu iha Ofisina Nasionál Patrimoniu Estadu ho pozisaun mekanika hodi halo manutensaun ba Kareta Estadu hahu iha Tinan 2017 to’o agora. Maske ho saláriu ne’ebé natón maibé Rina sente ne’e sufisiente tamba laos salariu mak importante maibe oinsa bele kontribui ba dezenvolvimentu iha Nasaun Timor-Leste. “Profisaun mekanika ne’e todan no mane mak bele halo maibé hau hili profisaun mekanika tamba ho inisiativa rasik. Hau nia família sira suporta hau tamba ida ne’e hanesan hau nia vokasaun ida. Servisu iha area mekanik laos hau mesak deit maibe hau nia bin ida mos servisu iha mekanik.” Rina esplika ho kontente. Rina remata nia estudu iha Ensinu Bazíku Nú 3 Lospalos iha tinan 2006, eskola Ensinu Pré-Sekundária Nú 2 Lospalos iha tinan 2010, Eskola Ensinu Tekniku Profesíonal Lospalos (ETPL), Departamentu Automotivu iha tinan 2013 no ikus liu remata nia Estudu formal ikus iha Dili ho kursu Baixarelatu iha Departamentu Engenaria iha Dili Institute Of Technology (DIT), iha tinan 2019. Rina hateten mos katak Obstakulu ne’ebe nia hasoru durante ne’e liga ho mekanik laos servisu ida ne’ebe Kaman, maibé “Se ita iha vontade atu aprende buat ruma, dalan sei nakloke ba ita no oportunidade mos hein hela ita”.

Prezidente Repúblika Francisco Guterres Lú Olo, hala’o enkontru semanál ho Primeiru Ministru Taur Matan Ruak ne’ebé iha okaziaun ida ne’e relata ba Xefe Estadu kona-ba atividades, prioridades no planu sira Governu nian iha tinan ida ne’e no tinan oin, ne’ebé liga ho Orsamentu Jerál Estadu 2020. Ba imprensa, hafoin sorumutu ho Xefe Estadu, Primeiru Ministru hateten, nia mós rona preokupasoens sira husi Prezidente Francisco Guterres Lú Olo ba asuntu sira relasiona ho veteranus, liuliu ba veteranus tinan-24 balun ne’ebé to’o oras ne’e seidauk iha uma horik fatin. Prezidente Repúblika no Primeiru Ministru ko’alia mós kona-ba Konsellu Kombatentes, ne’ebé tuir planu sei halo kongresu loron-1 to’o 3 fulan-marsu tinan- 2020. Tuir dadus hosi Sekretariadu ba Asuntus Kombatentes Libertasaun Nasional, Timor-Leste iha ohin loron kombatentes rihun rua nulu resin hitu, atus hitu ualu nulu resin ida (27.781), korresponde ba 2.1% populasaun.

Ohin, loron 10 Juñu 2019, IOM Timor-Leste hamutuk ho Servisu Floresta Estadus Unidus Amérika (USFS) fasilita formasaun kona-bá Sistema Komandu ba Insidente ba pesoál Ministériu Interior, Sekretaria Estadu ba Protesaun Sivíl, inklui Diresaun Nasionál ba Jestaun Risku Dezastre, Bombeiru no mos pesoál sokorista sira seluk. Formasaun loron haat ne’ebé sei halo iha loron 10-13 fulan Juñu ne’e, ho objetivu atu kria liafuan komún ba koordenasaun entre entidade protesaun sivíl sira iha area sistema jestaun emerjénsia ne’ebé efikás no efisiente bainhira sira prepara atu responde ba emerjénsia sira.

10 Juñu 2019 - Vise-Ministra ba Kuidadu Saúde Primária, Élia dos Reis Amaral, hala’o Lansamento Billboard Imunizasaun ho liafuan “Lori Saúde Ba Ema Hotu Atu Moris Dignu” iha Centro de Saúde Comoro, hanesan atividade dahuluk hodi selebra Loron Nasional Saúde ne’ebé determina ona Loron Nasional Saúde ba 22 fulan Jullu no tinan ne’e sei komemora ba dala rua. Vise-Ministra hateten katak Ministériu Saúde sei realiza atividades oi-oin hodi komemora Loron Nasional de-Saúde durante fulan ida nia laran, hahu hosi loron 10 fulan Junho 2019 to’o loron 22 fulan Jullu 2019. Atividades hirak ne'e konsulta espesializadas ba moras kronikas sira, hala’o konsulta outreach ba moras oi-oin, doasaun ra’an, intercambiu no talk show kona ba saúde no atividades seluk tan iha nivel nasionál no mos iha area remotas. "Mai ita hotu lori saúde ba povu Timor oan tomak atu moris diak ho dignidade, ba Timor Leste ida Saudavel.Mai ita hotu lori saúde ba povu Timor oan tomak atu moris diak ho dignidade, ba Timor Leste ida Saudavel" tenik Vise Ministra. Vise Ministra iha biban ne’e mós lori Ministério de Saúde nia naran agradese parseirus dezenvolvimentu sira nia kontribusaun tantu ajensia internasionais hotu.

10 Juñu 2019 - Fakuldade Siénsia Sosiál (FSS), Universidade Nacional Timor Loresa’e (UNTL), halao serimónia Yudisium ba daruanuluk resin ida (XXI) hodi títulu akadémiku graú Lisensiadu ba finalista nain 52 ne’ebé prienxe hotu ona kritériu fakuldade nian hodi simu graduasaun husi universidade iha sesta-feira tuir mai dia 14 juñu 2019. Dekanu FSS, Profesór Camilo Ximenes Almeida, iha Kampus Kaikoli, Díli, hateten katak fakuldade marka tan istoria ida viajen fakuldade nian ho rekursu ne’ebé prodús iha área ne’ebé fakuldade oferese tasak ho siénsia tantu iha teoria no prátika. “Ami nu’udar dosente garante katak ho koñesimentu ne’ebé dedika no transmite ba graduadu sira, bele uza no aplika iha sosiedade no kontinua aprende hariku an ho esperiénsia hodi kontribui ba dezenvolvimentu nasionál,” haktuir tan Dekanu FSS Profesór Camilio. Iha fatin hanesan Lisensiadu foun hosi Departamementu Dezenvolvimentu Komunitáriu Manuel Monteiro Fernandes ho esperansa katak siénsia ne’ebé nia aprende bele aplika duni iha sosiedade nia le’et no fó solusaun hodi kontribui ba dezenvolvimentu nasional.

Dili, 11 Juñu 2019: Primeiru-Ministru Taur Matan Ruak iha segunda-feira ne’e konvoka enkontru ida ho Prezidente Autoridade Munisípiu haat (4): Dili, Baucau, Ermera no Bobonaro nune’e mos ho Administrador Munisípiu ualu (8): Aileu, Ainaro, Manatutu, Lautem, Manufahi, Vikeke, Likisá no Covalima iha salaun Enkontru Ministeriu Administrasaun Estatal Kaikoli-Dili, hodi deskuti kona-ba planu Orsamentu ba 2020 no mós nia prioridade sira. Iha enkontru refere, Xefe Governu orienta Prezidente Autoridade no Administradór Munisípiu sira atu prepara planu orsamentu ho didi’ak no koloka tuir nesesidade ne’ebé apropriadu tuir polítika Governu Konstitusionál da-ualu nian.

Dili, 11 Juñu 2019: Primeiru-Ministru Taur Matan Ruak, segunda-feira lokraik ne’e hala’o lansamentu ba Programa komemorasaun tinan 20 Referendum-Interfet sama ain iha Timor no Ezebisaun fotografia Eventu Istóriku 1999 iha Chega Balide, Dili. Hafoin remata lansamentu Primeiru-Ministru no konvidadu sira ba hare Ezebisaun fotografia sobre akontesimentu ou trajédia 1999 antes no molok Referendu 30 Agostu 1999. Hola parte iha serimónia refere, Vise-Prezidente Parlamentu Nasionál Maria Angelina Sarmento no membru Governu balun, Xefe Estadu Maior Jenerál F-FDTL, Major Jenerál Lere Annan Timur, Embaixador no korpu diplomátiku inklui konvidadu importante sira seluk no estudante sira.

Díli, 11 juñu 2019 - UNTL nia Diretor Institutu Nasional Linguística (INL), Profesór Benjamin de Araujo Corte Real , partisipa iha Semináriu Internasionál konaba estabelesimentu futuru Institutu Nasionál Formasaun Jornalista Timor-Leste (IFJTL) ne’ebe organiza liuhusi Sekretáriu Estadu Komunikasaun Sosiál (SEKOMS), Governu Timor-Leste, iha Timor Plaza, Díli. Iha semináriu refere, Professor Benjamin Corta Real ne’ebé mos sai hanesan orador espesiál, hatete katak, dadauk ne’e estadu iha urjénsia hodi investe atu sidadaun hirak ne’ebé tama iha karreira jornalista bele iha kompeténsia téknika no mós linguístika apropriadu iha dalen ofisiál rua Tetun no Portugués. “Apresia ho polítika ne’e atu apropria jornalista sira sai nain ba língua ofisiál Tetun no Portugés atu uza kapasidade ne’ebé sira iha, hariku ho kompeténsia linguístika hodi prodús informasaun sira hato’o ba públiku. Tan n’e Estadu presiza fó importánsia ba padraun jornalismu ida aas liu bá Timor-Leste”.

Dili, 12 Juñu 2019: Kuarta-feira ne’e profesór na’in 15 ne’ebé halibur an iha Sindikatu Profesór Hosi Rejiaun Administrativa Espesiál Oekusi-Ambeno (RAEOA), ne'ebe hetan akompanamentu mos hosi Sindikatu Profesores Timor-Leste halo audénsia ba Primeiru-Ministru Taur Matan Ruak iha Palasiu Governu. Iha audiensia refere, Sindikatu Profesor hato'o lamentasoen ba Xefe Governu kona-ba Sekretáriu Rejionál Asuntu Edukasaun ne'ebe dehan impede sira-nia direitu retroativu, ne’ebé seidauk selu to’o agora. Nune’e obriga profesór sira halo greve iha Pante Makasár fulan hirak kotuk hodi ezije sira-nia direitu, no husu ba Xefe Governu atu intervein iha sira-nia problema ho Autoridade RAEOA, hodi bele rezolve sira-nia situasaun. Hatán ba preokupasaun Sindikatu profesór sira nian ne’e, Xefe Governu esplika katak, hanesan Primeiru-Ministru akompaña prolema profesór Oekusi sira nian i Governu Sentrál mós preokupa, tanba ne’e foin dadauk haruka duni karta ida ba Prezidente Autoridade RAEOA Mari Alkatiri para bele ajuda buka dalan oinsá rezolve problema profesór sira-nian ne’e, maibé infelizmente karta ne’e la hetan resposta hosi Prezidente Autoridade entaun Governu Sentrál labele halo buat ida, tanba RAEOA iha nia autoridade rasik ne’ebé lei atribui ba sira. Xefe Governu promete sei haruka karta dala ida tan ba Prezidente Autoridade RAEOA hodi alerta no akonsella Prezidente Autoridade atu buka dalan oinsá rezolve problema refere nune’e labele prejudika ba prosesu aprendizajen iha Oekusi.

Díli, 12 juñu 2019 - Reitór UNTL, Profesór Francisco Miguel Martins, fo boas-vindas ba Sua Alteza Real (SAR), Princesa Maha Chakri Sirindhorn, hosi Tailándia, ne'ebe halao vizita ba UNTL nia Fakuldade Engeñaria no Teknolojia (FEST), Polo Hera, iha Díli. Reitór UNTL hato’o katak vizita SAR Princesa Maha Chakri Sirindhorn ba UNTL atu observa ensinu no kondisaun real universidade nasional públika nian, no esplora ideia balun hamutuk ho estrutura UNTL konaba ba posibilidade hametin tan kooperasaun akadémika iha área agrikultura, medisina, siénsia sosiál, no siénsia enjeñaria nian iha futuru. “Hahu ho vizita ne’e universidade ho esperansa katak ho kondisaun ne’ebé aprezenta ba Sua Alteza Real, inklui informasaun jerál UNTL nian, bele hamosu posibilidade mai ita hodi haluan kooperasaun ho universidade sira iha Tailándia nian,” hatutan Magnífiku Reitór. Durante vizita ne’e Reitór no Dekanu FEST-Hera nian, Profesór Ruben Jeronimo Freitas, mós aprezenta ba SAR Prinseza Maha Chakri Sirindhorn ho ninia komitiva kona-ba kondisaun jerál fakuldade nian no fasilidade sira inklui biblioteka, laboratóriu no salasdeaula fakuldade nian. Ba okaziaun ida ne’e Reitór UNTL akompaña husi Proreitór ba Asuntu Kooperasaun, Profesór Eduardo Aniceto Serrão, no Proreitora ba Provedoria no Akonsellamentu, ProfesoraTeresa Antónia Madeira Soares, dosentes, alunus no kuadrus tékniku-adiministrativus universidade nian.

Palásiu Prezidensiál Nicolau Lobato, Dili, 13 Juñu 2019 - Komandante Jerál Polísia Nasionál Timor-Leste (PNTL) komisáriu Faustino da Costa hala’o enkontru semanál ho Prezidente Repúblika Francisco Guterres Lú Olo. Ba Xefe Estadu Komisáriu Faustino da Costa relata maske iha fulan-maiu to’o inísiu fulan-juñu, PNTL rejista insidentes barak maibé nia konsidera “ situasaun seguransa iha teritóriu nasionál la’o di’ak”. Komandante-Jerál PNTL ne’e afirma iha fulan-maiu to’o loron-13 juñu, PNTL rejista kazu hamutuk 408, maka hanesan: asaltus, violénsia doméstika, ofensas integridade fízika simples no kazu soe bebé. Tuir Komisáriu Faustino, kazu asaltu maioria kria husi membru artes marsias no PNTL halo ona atuasaun no prosesa ona kazu hotu ne’ebé oras ne’e rejista. Komandante PNTL ne’e informa, Prezidente Francisco Guterres Lú Olo, rekoñese ida ne’e hanesan dezafiu ida ba PNTL no husu PNTL atu kontinua atua hodi rezolve situasaun sira ne’e ho koordenasaun ho F-FDTL.

Same, 12 Juñu 2019 - Sekretáriu Estadu Formasaun Profisionál no Empregu SEFOPE Interinu Alexandrino Xavier Araujo akompaña husi Xefe Gabineti SEFOPE hala’o observasaun ba prosesu teste fiziku no eskrita kandidatu traballadór Sizonal Austrália nian iha Munisípiu Manufahi. Iha biban ne’e Sekretáriu Estadu Protesaun Sivíl hanesan mós Sekretáriu Estadu SEFOPE interinu hateten kriteriu ne’ebé fó teste bazeia ba kooperasaun servisu Governu Timor-leste ho Governu Austrália nian tambá ne’e husu ba joventudi Manufahi oan sira atu tuir kompetisaun ho di’ak hodi bele pasa husi exame ne’e. Kandidatu traballadór ne’ebé tuir teste Fiziku no eskrita iha Munisipiu Manufahi ba programa SWP (Seasonal Worker Program) hamutuk na’in 1.300 no teste ne’e hahú iha loron 10 to’o 14 Juñu 2019.

Díli, 13 Juñu 2019: Diretór Jeral Be’e no Saneamentu Gustavo da Cruz, akompaña husi Diretór DNSA Eduardo Dias Ximenes halo aprezentasaun ba sosializasaun Lei Be’e Mos nian ba iha Xefi Departamentu no Funsionáriu DNSA ba Gropu I hamutuk ema nain 54, iha Sala Reuniaun DNGRA Kaikoli, Dili. Lei hirak ne’e mak Decreto lei Nº. 4/2004 de 11 de Fevereiro 2004 konaba Aprova o Regime de Distribuição de Água para Consumo Público, Diploma Ministerial Nº. 1/2004de 11 de Fevereiro 2004 konabaTabela Tarifaria, no Diploma Ministérial Nº. 1/2009 de 5 de Outubro 2009 konaba Fiscalização ao Sistema de Abastecimento de Água. Programa ne’e hala’o husi Departamentu Apoiu Konsumidores-DNSA ho objetivu atu sosializa funsionáriu hotu iha DNSA hodi hatene uluk lei refere antes tun halo sosializasaun ba iha komunidade sira.

Dili, 21 Janeiru 2021: Primeiru-Ministru Timor-Leste Taur Matan Ruak iha kinta (21/01) ne’e lori Governu Timor-Leste nia naran hodi hato’o kongratulasaun ba Prezidente eleitu foun Estadus Unidus Amérika (EUA) nian Joe Biden no Vise Prezidente EUA Kamala Harris ne’ebé simu ona posse iha kuarta (20/01) ne’e hodi sai nu’udar Prezidente no Vise Prezidente EUA nian ba dala-46. “Dala ida tán, lori ha’u no Governu Timor-Leste nia naran, ha’u hakarak hato’o kongratulasaun sinseru ba Joe Biden no Kamala Harris ne’ebé simu ona posse nu’udar Prezidente no Vise Prezidente EUA nian ba dala-46.  Ha’u nia Governu sei haksolok atu kontinua koopera ho ita-boot sira-nia Governu iha setór saida de’it,” Taur hakerek no divulga iha nia konta ofisiál Twitter. BBC haktuir, ho tomada posse ne’ebé hala’o iha kuarta (20/01) ne’e iha edifísiu Capitol, EUA, Joe Biden no Kamala Harris ofisialmente lidera ona nasaun refere ba mandatu tinan haat (4) hodi troka fali Donald Trump.

Dili, 13 Juñu 2019 - Primeiru-Ministru Taur Matan Ruak, kinta-feira lorokraik halao vizita ba Instituto Bambu Tibar. Vizita ne’e simu direita hosi Diretór IBT, Sabino Rua.  Objetivu hosi vizita ne’e atu haree evolusaun iha Instituto ne’e no saída mak Governu bele halo liutan para tau matan ba fatin produsaun mobiliáriu ne’e. “Ha’u haree iha evolusaun positivu, evolusaun di’ak, i evolusaun ida ne’e akontese tanba apoiu parseiru dezenvolvimentu sira nian maka evolusaun ida ne’e lao. Entaun ha’u mai vizita para ha’u hakarak hatete ba sira katak Governu hakarak investe i ha’u hakarak sira prepara konseitu ida ba dezenvolvimentu fatin ida ne’e nian, aprezenta planu negósiu ho roadmap desenvolvimentu atu governu bele tau ba iha orsamentu jerál 2020.  Ha’u sei haruka ha’u nian Arkitektu para servisu ho sira ho parseiru dezenvolvimentu sira hotu ita halo fatin ida ne’e sai fatin di’ak ba ita nian servisu nain sira bele servisu ho di’ak, tanba ida ne’e lori benefisiu barak ba iha sidadaun oan sira, liu-liu ita nian populasaun, sosa sira nian au, motiva no insentiva sira para atu kuda tan entaun osan ne’e ba iha bolsu populasaun sira nian, esplika Xefe Governu ba jornalista sira hafoin remata vizita fatin produsaun mobiliário ne’e. Liután Xefe Governu esplika: “Fatin ne’e mos simu ema barak iha ne’e, hosi sorin ne’e mos halo produtu industria kik, industria lokal ne’ebé bele abastese ba iha eskola sira, por exemplu Universidade agora sosa barak iha ne’e (kadeira ho meja eskola), Minsitériu Edukasaun presija halo ba eskola besik rihun ida, nia presija kadeira, meja kuaze besik rihun 35, agora sira atu halo nusa ho fatin ho kondisõens hanesan ne’e halo nusa? Entaun ita presija investe tanba ne’e mak ha’u nia vizita mai iha ne’e exatamente manifesta ha’u nia solidariedade i determinasaun atu investe iha ne’e.”

Díli, Loron kinta-feira 13 junho 2019; Ministra Solidariedade Sosiál no Inkluzaun Armanda Berta dos Santos Simu audiénsia husi Sekretáriu Ezekutivu Fundo de Dezenvolvimento do Capital Humano (FDCH) Isménio Martins da silva ho nia komitiva, iha sala reuniaun MSSI kaikoli, Díli. Objetivu husi sorumutu ne’e husi parte rua entre MSSI ho FDCH koalia kona-ba asuntu importante rua ne’ebé hanesan “kona-ba planu programa bolsa estudu ne’ebé sei atribui ba kbiit-laek sira nia oan iha tinan 2020, haktuir orientasaun Polítika VIII Governu nian no koordenasaun ezekusaun programa MSSI iha parte dezenvolvimentu rekursus umanu nian iha area formasaun no bolsa estudu tinan 2019 nian.

Díli,13 Juñu 2019 - Ministra Edukasaun, Juventude no Desportu, Dulce de Jesus Soares, hamutuk ho Ministra Solidariedade Sosiál no Inkluzaun, Armanda Berta dos Santos, reprezentante Embaixada Australia no Dirijenti Ministériu Edukasaun, Juventude no Desportu, halo Abertura Workshop kona-ba “Lian Jestuáll”, iha salaun enkontru JL. Villa, Dili. Iha abertura refere Ministra Edukasaun, Juventude no Desportu, Dulce de Jesus Soares agradese ba esforsu hirak ne’ebé mak durante ne’e organizasaun privadu sira halo tamba tuir polítika VIII Governu nian edukasaun inkluzivu sai mós hanesan prioridade ida. Nune’e MEJD realiza Workshop ida ne’e hanesan asaun konkretu ida atu halo diskusaun entre organizasaun privadu sira. MSSI, MEJD no MS apoiu mós husi parseiru sira bele tau hamutuk dadus hodi identifika estudante sira ne’ebé ho defisiensia tilun atu prepara formasaun ba profesór sira hodi kapasita Lian Jestuál. Ministra mós hatutan tan katak ema hotu-hotu tenke hatene lian jestuál bázika atu bele halo komunikasaun ho maluk sira ne’ebé iha problema ho rona. Ministériu tau nafatin prioridade ba programa lian jestuál iha planu asaun anual ba 2020.

14 Juñu 2019 - Universidade Nacional Timor Lorosa’e (UNTL) hala’o seremónia graduasaun ba dala rua nulu resin ida (XXI) presidi husi Magnífiku Reitór UNTL, Profesór Francisco Miguel Martins, no estrutura Senadu universidade públika nasional, iha Centro de Convenções (CCD), Díli. Iha diskursu Magnífiku Reitór UNTL hateten katak liuhusi graduasaun refere selebra esforsu sira ne’ebé kada graduadu idaidak hala’o dezde tama iha uma UNTL, atu hariku nia a’an ho koñesimentu sientifiku. “Graduasaun ne’e marka momentu ida istóriku no kulminante I trajetória markada iha faze hahú husi graduadu idaidak ne’ebé inan-aman sira fo fiar ba UNTL hodi oferese no prepara liuhusi edukasaun ida nível superior nian ba mudansa iha teknolojia no siénsia hodi aplika ba iha sosiedade,” hatutan Reitór UNTL. Reitór mós ho konfiansa katak ho kapasidade no esperiénsia neébé graduadu sira iha, bele kontribui ba mudansa iha sosiedade tanba ohin loron presiza sidadaun ne’ebé ho kompeténsia, no responsável hodi kombate dezafiu sira iha vida umana. Totál graduadus Serimónia Graduasaun UNTL nian ba dala-XXI tinan 2019 nian, hamutuk 578. Serimónia Graduasaun ne’e fahe ba sesaun rua, iha parte dader graduasaun husi Fakulade Agrikultura (FA) hamutuk graduadus nain 60 (feto 28 no mane 32), Fakuldade Enjeñaria Siénsia no Teknolojia (FEST) hamutuk 92 (feto 17 no mane 75), Fakuldade Edukasaun, Arte i Humanidades (FEAH) hamutuk 215 (feto 125 no mane 90), Fakulade Medisina I Siénsia Saúde (FMSS) hamutuk 24 (feto 12 no mane 12), no Fakuldade Ekonomia I Jestaun (FEJ) hamutuk 111 (feto 72 no mane 39).

14 Juñu 2019: Vise-Ministra ba Kuidadu Saúde Primária, Élia dos Reis Amaral, akompaña husi DGSC Victor Martins no DNSP Pedro Caniso hala’o abertura ba semináriu kona-ba “External Mid-Term Reveiw On HIV-AIDS/STI In Timor-Leste” iha salaun Delta Nova, Díli. Vise-Ministra apresia no louva ho partisipasaun profisionais saúde dedika-án atu kombate epidemia HIV no STI iha Timor-Leste, ne’ebe numeru kazu ne’e kontinua aumenta. Kazu komulativu ne’ebe rejista hahú  husi 2003 to’o agora mak hamutuk 931 diagnonika hanesan HIV pozitivu no iha tinan 2019 trimestre primeiru rejista kazu foun 58. Kazu ne’e halo ema mate ona 118 tanba ne’e Ministériu Saúde hamutuk ho entidade hotu-hotu presiza halo esforsu maka’as hodi trava HIV/STI iha Timor-Leste liu husi kampanha edukasaun no promosaun saúde kona-ba moras ne’e liu-liu ba joven sira atu lori dezenvolvimentu iha ita nia nasaun. Atu hapara transmisaun HIV no ema mate tanba SIDA no kontrola STI ba Timor-Leste saudável tuir pilar lima maka hanesan: prevensaun ba HIV no STIs, Teste no tratamentu ba HIV, Elimina HIV no Syphilis husi inan isin rua ba oan, promove ambiente ne’ebe inkluzivu no suportivu, jestaun informasaun no monitorizasaun estratejika.

Dili, 14 Juñu 2019: Banku de-Sange Ospitál Nasionál Guido Valadares (HNGV) selebra Loron Mundial Doasaun Ran iha Edifísiu Banku de-Sange HNGV Bidau Toko Baru Dili. Iha Abertura, representante Diretor Ezekutivu HNGV, Dr. Mendes Pinto hateten HNGV selebra Loron Mundial Doasaun Ran Ba dala XV ho nia tema "Ran Seguru ba ema hotu”. Nia heteten konfuzaun oituan tanba tuir estatutu Banku de-Sange ne’e Banku de-Sange Nasionál ne’ebé halao servisu ba nasaun tomak hodi oferese ran ba ospitál rejiaun-5, klinika privadu sira inklui RAEOA, maibe iha ospitál nia sai deit hanesan unidade ki’ik ida husi departamentu Laboratóriu HNGV. Iha intervista Xefe Departamentu Laboratóriu HNGV hateten katak durante ne’e Banku de-Sange HNGV hetan ema voluntáriu oferese ran iha 2017 hamutuk 4090 doadores no iha tinan 2018 aumenta ba 5800 doadores. Nia hatutan tan katak ekipamentu ne’eb’e durante ne’e uja ajuda husi Organizasaun Mundial Saúde (OMS) durante tinan 10 resin no iha plano atu halo proposta ba Governu no OMS hodi suporta makina foun atu nune halo servisu nee ho diak liu tan. Marka prezensa iha serimónia ne'e kompostu husi Deputadu Komisaun F, Presidente CVTL, Reprezentante OMS, Konsellu Diretivu HNGV, Parseiru, Estudante nomos Staff HNGV.

Dili, Domingu 16 Juñu 2019 -  Primeiru-Ministru Taur Matan Ruak, sai ba Singapura ho aviaun Citilink liu husi Bali atu ba hala’o konsulta saúde iha Ospitál Santa Elisabeth Singapura. Konsulta saúde ne’e hala’o tuir rekomendasaun hosi médiku Ospitál Nasional Guido Valadares (HNGV) foin lalais ne’e wainhira Xefe Governu iba konsulta iha ne’ebá. Durante konsulta médiku iha Singapura, Ministru Estadu ba Prezidénsia Konsellu Ministru, Hermenegildo Augusto “Agio” Pereira mak sei asumi provisóriu pasta nu’udar Primeiru-Ministru Interinu hodi lidera governasaun kontinua la’o hanesan baibain. Xefe Governu hetan akompañamentu mós hosi médiku timoroan na’in rua, médiku espesialista Mendes Pinto no enfermeiru Abilio Oliveira durante konsulta iha Ospitál Santa Elisabeth Singapura. Tuir médiku ne’ebé akompaña Xefe Governu katak, konforme  médiku espesialista Ospitál Santa Elisabeth nian mak sei deside semana hira Xefe Governu presiza deskansa iha Ospitál refere hodi kontrola nia saúde ho intensivamente, maibé tuir agenda tentativa, Xefe Governu sei fila fali mai rai-laran entre loron 21 fulan Juñu ou 27 fulan Juñu 2019.

Díli,18 Juñu 2019 - Ministru Negósius Estranjeirus no Kooperasaun, Dionísio Babo Soares, Asina no Troka Notas ho Embaixadór Japaun ba Timor-Leste, Hiroshi MINAMI, ba Programa Japan Development Scholarship (JDS), iha areas Administrasaun Públika, Dezenvolvimentu rurál, Infraestrutura no Industria. Akordu ne’e sei implemente iha tinan ida ne’e, 2019 to’o 2022. Bolsu estudus refere, Governu Japaun oferese ba Funsionáriu públiku sira ne’ebé hakarak atu kontinua iha nivél Mestradu no Institutu Nasionál Administrasaun Públiku (INAP) mak sai nu’udár ajensía implementadora hodi halo selesaun ba estudante sira.

Manatuto, 17 Junhu 2019 - Servisu Saúde Munisipiu (SSM) Manatuto liuhosi Sentru Saúde Internamentu (SSI) Manatuto Villa hala’o atividade asaun karidade ba vitima insendiu iha merkadu Manatuto. Asaun karidade refere hala’o hosi professional saúde sira mak hanesan, fó konsulta jerál, nomós hasai ran. Alende hala’o konsulta fahe mós sasan sira seluk. Ekipa ba asaun karidade ba vitima insendiu keimadu mai hosi mediku, infermeiru nomós analista hasai ran.

Oe-cusse, 18 juñu 2019 - Progresu dezenvolvimentu ne’ebé akontese durante tinan lima nia laran halo Oé-cusse hahú sai husi enklavidade. Deklarasaun ne’e hato’o ohin, husi Prezidente Repúblika iha serimónia komemorasaun tinan-lima harii Rejiaun Administrativa Espesiál Oé-Cusse Ambeno/ Zona Espesiál Ekonomia Sosiál Merkadu RAEOA/ZEESM no inaugurasaun Aeroportu Internasionál Rota do Sândalo. Tinan lima liubá, Parlamentu Nasionál aprova Lei númeru 3/2014 ho unanimidade atu harii RAEOA/ZEESM. Kriasaun RAEO/ZEESM, nu’udar produtu konjuntu husi líder rua, Xanana Gusmão no Mari Alkatiri ho vizaun, harii uluk iha Oé-Cusse, nu’udar laboratóriu zona espesiál ba komérsiu ho karakter sosiál, no husi ne’e, bele dudu kreximentu ekonomia ida ne’ebé bazeia ba ekonomia sosiál no sai modelu ba Nasaun tomak. Ho inaugurasaun Aeroportu Internasionál Rota do Sandalo sei loke dalan ba kreximentu no dezenvolvimentu ekonómiku.  “Meiu transporte ida ne’e sei fasilita integrasaun enklave ida ne’e nian iha ekonomia rejionál no internasionál no sei oferese oportunidade hodi halo ligasaun ne’ebé importante tebes iha nível nasionál, rejionál no internasionál. Aeroportu Internasionál “Rota do Sândalo” sei promove komérsiu, turismu no oportunidade atu loke kampu- de-traballu.” Dehan PR.

Wainhira fuma tabaku sei aumenta risku ba moras kardiovaskular ne’ebé mak sai hanesan kauza ema milliaun mate iha mundu. Hamenus uza tabaku hodi proteje ita nia fuan.

Organizasaun Saúde Mundiál (OMS, ho sigla inglés WHO) Lansa Instrumentu Foun ho naran “AWaRe” hodi hamenus rezisténsia antimikrobiál espalla, eventu adverse no kustu ba iha Ospitál Nacional Guido Valadares (HNGV). Instrumentu AWaRe ne’e dezenvolve liu husi Lista Medikamentu Esensiál OMS hodi kontein rezisténsia ne’ebé aumenta makaas no halo utilizasaun antibiotíku sai seguru no efetivu liu. Ida ne’e klasifika antibiotíku ba grupu tolu – Asesu, Haree no Rezerva – no hili antibiotíku ida ne’ebé maka bele utiliza ba infesaun komún no grave, ne’ebé maka tenki disponivel kualker tempu iha sistema kuidadu saúde, no hirak ne’ebé mak tenki uza ho didiak ka prezerva no uza deit hanesan meius ikus. Adisionalmente, ami mós fó apoiu livriñu Matadalan ba Antibiotíku ba HNGV atu médiku sira bele utiliza iha ospitál, ne’ebé maka prontu hodi promove reseita antibiotíku ho rasionál.

Covalima, 26Juñu 2019 - Gabinete Apoiu Atividades Kónjuje Prezidente Repúblika (GAAC-PR, sigla iha Português) hala’o vizita ba Orfonatu Sentru Uma-mahon Esperansa ba Feto hosi Kongregasaun Serva do Espírito Santo Salele, Suai, hodi entrega apoiu nesesidade bázika balu ba orfonatu refere. Koordenadora GAAC-PR, Amélia Pinto entrega diretamente apoiu sira ne’e ba Diretóra Sentru Uma-Mahon  Esperansa ba Feto, Madre Santina Imaculada de Oliveira SSPS, ne’ebé iha okaziaun ne'e, agradese ba Espoza Prezidente Repúblika Cidália Mouzinho Guterres nia laran luak hodi hakman labarik sira iha uma mahon ne’e nia susar. Koordenadora GAAC-PR, Amélia Pinto hato'o mensajen husi Espoza Prezidente ne’ebé agradese no fiar nafatin iha kongregasaun ho konfisoens relijiozas no uma-mahon sira ne'ebé tau matan hodi halibur ki’ik oan sira ne'ebé maka inan-aman mate ona, abandonadu, defisiénsia-fiziku, vítima ba violasaun oinoin no mós oan sira hosi familia kbiit laek.

Covalima, 28 Juñu 2019 - Prezidente Repúblika Francisco Guterres Lú Olo, akompaña hosi espoza Cidália Nobre Guterres Vizita ekspozisaun festival ai-han lokál ne’ebé partisipa husi grupu-feto husi Postu Administrativu no estudantes husi Munisípiu Covalima. Prezidente Repúblika kontente tebes ho kriatividade inan feto foinsa'e Covalima tanba uja protudu lokál te'in no uja produtu seluk hodi halo ba artezenatu. Xefe Estadu, afirma hosi atividade hirak nee bele ajuda ekonomia família no nasaun Timor-Leste. Tanba nee aman nasaun husu nafatin ba povu atu dezenvolve produtu lokál, nune’e bele kompete iha merkadu. Iha atividade ekspozisaun nee, iha mós kompetisaun ai-han lokál partisipa hosi grupu hamutuk sanulu ho prémiu osan-insentivu ba manán na’in no ba partisipantes hosi dolar amerikanu 120 to’o 500. Manan-na’in ba kompetisaun ne’ebé realiza iha ámbitu vizita Prezidente Fracisco Guterres Lú-Olo no Espoza Cidália Mouzinho Guterres iha Suai maka, dahuluk, Sentru Treinamentu Canossa, Daruak, Grupu Wehas no datoluk maka grupu CBC Salele.

Dili, 1 Jullu 2019 - Universidade Nacional Timor Lorosa’e (UNTL) ho nia parseiru Victoria University (VU), hosi Melbourne, Austrália, hala’o Konferénsia Bienal Internasionál, ho tema “Envolve Joven sira iha Objetivu Dezenvolvimentu Sustentável (ODS)” durante loron rua husi 1-2 Jullu 2019, iha salaun CNE (Comissão Nacional de Eleições), iha Díli Timor-Leste. Ministra Edukasaun, Joventude no Desportu, Dulce de Jesus Soares, ofisialmente loke konferénsia bienal internasionál no iha alokusaun hateten katak Timor-Leste hatudu ona kresimentu iha dezenvolvimentu sustentável nian. “Iha Timor-Leste ita nia dezenvolvimentu iha kresimentu la’o no buat barak mak ita atinji ona. Governu Timor-Leste halo ona revizaun ba ODS, foka liubá asuntu sira inklui ba ODS 4 nian, kona-ba Kualidade Eduksaun. Ita estabele ona eskola primária hamutuk 300 resin, no pre-sekundáriu husi 97 no agora iha 204, durante tinan 5 nia laran, ne’e progresu signifikativu iha setór edukasaun nian”.

Dili, 2 Jullu 2019 - Primeiru-Ministru Taur Matan Ruak simu audiénsia Embaixadór Kuba ba Timor-Leste, Oscar Genaro Coet  Blackstok iha Palásiu Governu, hodi ko’alia kona-ba kooperasaun bilateral nasaun rua nian. Ko’alia ba jornalista sira hafoin remata enkontru, Embaixadór Kuba esplika katak, ninia hasoru malu ho Xefe Governu ko’alia kona-ba kooperasaun bilateral nasaun rua nian no hein katak iha tempu badak sei iha  tan kooperasaun iha kapasitasaun rekursu umanu iha área saúde nian. “Kuba sei halo akordu ho Governu Timor-Leste atu fó kapasitasaun ba médiku timoroan sira”, dehan Embaixadór Kuba. Dezde nasaun rua estabelese relasaun diplomátiku iha 2002, Kuba forma ona médiku timoroan na’in 984, ne’ebé oras ne’e fila ona hodi fó asisténsia médiku ba populasaun sira iha suku sira iha teritoriu laran, inklui haruka mos Kuba nia médiku espesialista sira mai Timor-Leste hodi suporta fó asisténsia saúde. Oras ne’e médiku timoroan na’in 30 mak frequenta hela estudu iha Kuba hodi foti espesialidade sira iha área kardiolojia, onkolojia no ortopedia.

Voluntária JICA “Misaki Ishizuka”, servisu hamutuk ho organizasaun Timor Aid, halo expozisaun ba ropa oin-oin ne’ebé halo husi Tais Timor. Exposizaun ida ne’e ninia objetivu mak atu promove no prezerva Tais Timor, no atu empodera maluk suku nain sira. Expozisaun ida ne’e loke hahú hosi loron 18 fulan Junhu to’o loron 05 fulan Jullu 2019 iha Eskola Ospitalidade no Turizmu Becora.

Díli, 3 Jullu 2019 - Infrasór nain neen (6) inklui Asesór Primeiru Ministru VIII Governu Konstitusionál no Ajénsia Nasionál de-Dezenvolvimentu (ADN) iha rezultadu Operasaun Konjunta (OK) Domingo (30/6) semana kotuk, Kuarta-feira (3/7) ohin dadersan Ministériu Públiku (MP) aprezenta ba Tribunal Distrital Dili hodi tuir Primeiru Interogatóriu. Operasaun Konjunta kompostu husi Polísia Nasionál Timor-Leste (PNTL Ministériu Interior), Diresaun Nasionál Transporte Terrestres (DNTT - Ministériu Transporte no Komunikasaun), Patrimóniu Estadu (Ministériu Finansa) no Komisaun Anti-Korupsaun.

Dili, 3 Jullu 2019 - Primeiru-Ministru Taur Matan Ruak simu vizita kortezia delegasaun ida hosi Programa Nasoins Unidas nian ba Dezenvolvimentu (PNUD-sigla Portugés) ho Konsultór Externa ba Projetu Reforma Setor Justisa ne’ebé implementa hosi Parlamentu Nasionál iha Palasiu Governu. Iha sorumutu refere, ekipa ne’ebé xefia hosi Paula Teixeira da Cruz, informa ba Xefe Governu kona-ba sira nia kontribuisaun ba reforma sistema justisa iha Timor-Leste. “Enkontru ho S. E. Primeiru Ministru ne’e pozitivu tebes. Ami ko’alia kona-ba reforma sistema judisiál, ami mai ho ekipa hosi Nasoins Unidas (PNUD) ho sentidu aprezenta ami nia kontribuisaun ba reforma sistema justisa iha Timor-Leste. Sr. Primeiru Ministru iha amabilidade (laran di’ak) hodi troka imprensoins  ho ami”, dehan  Paula Teixeira ba jornalista sira.

Dili, Palásiu Governu, 04 Jullu 2019 - Sekretaria Estadu Formasaun Professional no Empregu (SEFOPE) liu husi Diretór Nasionál Informasaun Merkadu Traballu (DNIMT) Jenifer Antonio da Cruz, hamutuk ho nia ekipa Tékniku, hasoru malu ho Diretór Aplikasaun Ajénsia Tecnologia da Informação e Comunicação (TIC) TIMOR I.P Justo Fernandes no ekipa Infraestrutura Ajénsia nian, hodi ko’alia kona-ba mekanizmu kolaborasaun servisu iha área Teknolojia no Informasaun nian, liu-liu iha área aplikasaun no infraestrutura. Iha sorumutu ne’e mós, ko’alia kona-ba sistema balun ne’ebé SEFOPE planu atu dezenvolve iha futuru oin mai. Sistema sira ne’e hanesan sistema informasaun internu nomós sistema esternu ne’ebé sei nakloke ba públiku atu asesu liu husi konteúdu website SEFOPE nian. Iha biban ne’e Diretór Aplikasaun hateten, jeralmente kona-ba sistema, TIC TIMOR I.P nu’udar Instituisaun públiku ne’ebé responde nesesidade Instituisaun Governu no ajénsia sira no órgaun estadu seluk iha Timor. Fasilidade sira ne’ebé maka agora dadauk TIC TIMOR I.P bele oferese maka hanesan web hosting system, Dezenvolve sistema sira, halo manutensaun ho kustu zero. Alende ne’e Diretór Infraestrutura Ajénsia TIC TIMOR I.P André Felix Marques informa mós, kona-ba rede interligasaun ministerial hodi nune’e GRP no sistema seluk bele asesu liu hodi rede lokal governu. Entretantu kona-ba fasilidade email ofisiál SEFOPE nian, sei iha prosesu nian laran no sei prosesu iha fulan 3 ka 4 oin mai.

Ekipa Konjunta kompostu husi Komisariu Adjuntu Comissão Anti-Corrupção (CAC) ba Asuntu Prevensaun no Sensibilizasaun Luis de Oliveira Sampaio, Komisariu Comissão Função Publica (CFP) Antonio Freitas, Eis-Deputadu Liurai Tasi no reprezentante Provedor Direitus  Umanu no Justisa (PDHJ) Bobonaro halao vizita-inspeksaun supreza ba Servisu Alfandega iha Postu Servisu Fronteira Motain no Tunubibi Munisipiu Bobonaro durante loron rua  (5-6/7). Objetivu husi vizita surpreza ne atu haree diretamente servisus Alfandegas nian iha postu rua ne. Vizita surpreza ne mos nudar implementasaun Lei No. 8/2009 15 de Julho sobre Kriasaun Comissão Anti-Corrupção  (CAC) artigu 5 Komisaun nia kompetensia; Halibur (rekolha) no analisa informasaun hirak nebe kait ho kauza sira no Prevensaun korrupsaun. Halo asaun sira konaba Sensibilizasaun hodi limitations lala ok korrupsaun nian, motiva ema sira atu kuidadu  (preukupasaun) ka hamenus (redus) hahalok no situasaun hirak nebe lori (fasilita) ema ba hamosu hahalok kriminozu sira.

Dili, 22 Janeiru 2021 – Vendedór sira iha Largo Lecidere, Dili, ne’ebé hamahan-an iha lona nia okos hodi buka osan atu sustenta moris liuhosi fa’an sasán, hato’o sira-nia preokupasaun kona-ba mahon ne’ebé sira harii de’it ho lona ne’e katak wainhira udan ka anin boot sempre sobu beibeik sira-nia lona hodi halo sira sente terus liu no la seguru iha lona-mahon nia okos. “Wainhira udan ho anin mai halo ami-nia sasán sira bokon hotu, lona sira mos (udan ho anin) baku sai no estraga hotu halo naklees tanba ne’e sente hanesan ami terus liu iha udan ho anin ne’e,” vendedora ida ho naran Maria Ximenes haktuir ohin (22/01) ba jornalista Timor News iha Largo Lecidere. Preokupasaun ne’ebé hanesan hato’o mós hosi vendedór Agusto Carvalho, tanba ne’e vendedór hirak ne’e husu ba Governu tulun sira liuhosi prepara fatin ne’ebé di’ak ka adekuadu iha Largo Lecidere atu sira bele hala’o atividade negósiu ho seguru hodi sustenta uma-laran.

Workshop kona-ba ID-Úniku ne’ebé governu prepara hela dadaun hala’o ohin dader tersa-feira ne’e organiza liu husi UNDP ho GIA – Gabinete ba Inovasaun Administrativa Ministériu Reforma Lejislativa no Asunuo Parlamentár ninian ho Ministeriu Justisa nu’udar parseiru iha area Billete Identidade (BI). Tuir planu Oitavu governo nian programa ID-Úniku ida-ne’e nu’udar odamatan ne’ebé loke dalan ba Governu Online no inovasaun administrativa iha rai laran hodi habesik administrasaun públika ba sidadaun sira hotu. Workshop ne’e rona ho detallus husi espertu nain rua husi rai Estónia (Europa) ne’ebé mai Timor-leste hodi fahe sira nia experiénsia ne’ebé avansadu liu iha mundo konaba Governu Online (ka e-Government). Xefe Gabinete MRLAP nian André Lote ne’ebé hato’o liafuan abertura ba workshop ne’e nu’udar reprezentante Ministro Reforma Lejislativa no Asunto Parlamentar no Ministru Justisa dehan katak implementasaun governu online foti ona nu’udar Oitavu governu nia programa prioritáriu. Ekipa konjuntu ne’ebé sei hala’o programa ID-Úniku kompostu husi Ministériu Reforma Lejislativa no Asuntus Parlamentáres, Ministériu Justisa, TIC Timor I.P, UNDP no UNICEF.

Lista Pakote Lejislativa sira ne’ebé mak Konsellu Ministru Aprova Iha Reuniaun Konsellu Ministru Estraordinária loron 8-9 fulan Jullu 2019:  Proposta Rezolusaun ba Parlamentu Nasional ba Ratifikasaun Tratadu entre Repúblika Demokrátika Timor-Leste no Commonwealth Austrália ne’ebé ida-ida estabelese ona Fronteira Maritima iha Tasi Timor. Proposta husi Lei ne’ebé aprova ba alterasaun dahuluk mak Lei n.8/2008, loron 30 fulan-juñu, Lei dahuluk n.3/2003, loron 1 fulan-Jullu kona-ba tributasaun ba kontraentes husi Bayu-Undan no altersaun dahuluk ba Lei n.4/2003 loron 1 fulan-jullu, kona-ba dezenvolvimentu husi petróleu Tasi Timor. Proposta husi Lei ne’ebé aprova mak Rejime Laboral no Migratóriu Espesiál Aplikável ba Projetu Bayu-Undan; Proposta husi Lei ne’ebé aprova altersaun daruak mak Lei n.13/2005, loron 2 fulan-setembru, ne’ebé mak aprova hanesan Lei husi Atividade Petrolífera; Proposta husi Lei ne’ebé aprova husi alterasaun datolu mak Lei n.9/2005, loron 3 fulan-agostu, ne’ebé aprova hanesan Lei Fundu Petrolíferu; Dekretu-Lei kona-ba Tranzisaun Títulu Petroliferu no Regulamentasaun husi Atividade Petrolífera iha Kampu Bayu Undan; Dekretu-Lei kona-ba Tranzisaun Títulu Petrolíferu no Regulamentasaun Atividade Petrolífera anteriormente situadas iha Area Konjunta hosi Dezenvolvimento Petrolíferu (ACDP); Dekretu-Lei kona-ba Tranzisaun Títulu Petrolíferu no Regulamentasaun Atividade Petrolifera anteriormente situadas iha Area Konjunta husi Dezenvolvimento Petrolíferu iha kampu Buffalo; Dekretu-Lei kona-ba Tranzisaun Títulu Petoliferu no Regulamentasaun Atividade Petrolífera iha area linsensa balun AC/L5 e WA-18-L; Dekretu-Lei ne’ebé aprova iha alterasaun dahuluk ba Dekretu-Lei n.20/2008, loron 19 fulan-juñu, ne’ebé kria Autoridade Nasionál Petróleu Minerais (ANPM).

Universidade Nacional Timor Lorosa’e (UNTL), liuhusi Diresaun ba Nasional Atendimentu Estudante (DNAE) hahú hala’o reingresu ba Semestre Pár 2019 nian, hahú loron 8 to’o 26 jullu 2019, iha Kampus Sentrál UNTL, Díli. Diretór DNAE, Rui Loco Pires hateten katak reingresu ba estudante sira iha semestre pár hahú ona ba estudante sira semestre II to’o estudante finalista sira. “Ami atende estudante sira bazeia ba kalendáriu ne’ebé fó sai katak komesa loron 8 to’o 26 jullu. Ita sei halo rejistrasaun ne’e durante semana tolu, tan ne’e ha’u husu estudante forma tuir liña ne’ebé mak iha, la bele dudu malu,” dehan Diretór DNAE. Diretór DNAE konvida estudante hotu ne’ebé estuda iha universidade nasionál atu hakbesik a’an ba DNAE hodi hahú rejistrasaun tanba estudante sira ne’ebé tarde sei hetan sansaun ka multa.

Dili, 10 jullu 2019 - Sekretáriu Jerál Conselho Nacional de Justiça do Brasil, Carlos Vieira Von Adamek, hasoru malu ho Prezidente Repúblika, Francisco Guterres Lú OLo, hodi informa kooperasaun iha setór justisa entre nasaun rua atu hametin jestaun administrasaun prosesuál. Sekretáriu Jerál Konsellu Nasionál Justisa informa katak Brasil iha kapasidade iha area dijitalizasaun no informatizasaun hodi hametin jestaun administrasaun prosesuál iha area justisa ninian ne’ebé bele oferese ba Timor-Leste. Nu’uda nasaun maun-alin, Brasil bele fahe nia kapasidade ne’ebé Timor-Leste bele aproveita hodi hametin area justisa. Parte husi kooperasaun dijitalizasaun no informatizasaun iha area justisa ninian, Governu Brasil sei halo doasaun komputadór hamutuk 100 no haruka tékniku na’in-rua ho espesializasaun iha informatika no jestaun atu hametin justisa lokál. Carlos Vieira Von Adamek rekoñese katak iha area balu iha justisa, nasaun rua iha diferensa. Husi diferensa ne’e, ekipa ne’e bele aprende esperiénsia Timor-Leste nian hodi hametin justisa iha Brasil. Misaun Agência Brasileira de Cooperacão (ABC) no Conselho Nacional de Justiça do Brasil mai Timor-Leste iha ambito projetu Apoio ao Fortalecimeno das Capacidades Institucionais do Tribunal de Recurso de Timor-Leste husi loron 8-12 jullu 2019. Misaun ne’e hala’o hala’o hodi hatan demanda husu Tribunál Rekursu Timor-Leste ho kooperasaun téknika hametin sistema informátiku Tribunál Rekursu, kapasitasaun tékniku lokal iha tekonolojia informasaun, apoiu jestaun administrativa no lingua portuguesa. Durante vizita mai Timor-Leste, misaun ne’e hasoru malu ho Prezidente Tribunal Rekursu, Ministru Justisa, Prezidente RAEOA, Parlamentu Nasionál no Defensoria Publika.

Dili, 10 Jullu 2019 - Tékniku Gabinete Ministériu Obras Públikas (MOP) ho Diresaun Jerál Abitasaun no Planu Urbanu (DGHPU) realiza enkontru ho Prezidente Autoridade Munisipál (PAM) munisípiu Dili, Gaspar Soares, hodi ko'alia kona-ba involvimentu munisípiu nian iha prosesu libertasaun parsela rai Hera no Kulau. Tékniku sira mós fahe informasaun kona-ba programa revitalizasaun no Abitasaun komunitária ne'ebé sai mós prioridade ba Governu Konstitusionál daualu (VI). Parsela rai ne'e tékniku MOP hamutuk ho parte Ministériu Justisa (MJ) no autoridade lokál sira identifika ona iha área tolu mak hanesan iha parte Comoro, Kulau no Hera para sai fatin ba abitasaun komunitária.

Dili, 12 Jullu 2019, Timor-Leste sei hala’o ninia Marsa Diversidade orsida lokraik tuku 4:30 ba tinan datoluk tutuir-malu.  Marsa diversidade ne’ebé koñesidu ho naran Pride Parade ne’e sei hahú husi Ministériu Negósiu Estranjéiru no remata iha CCD hodi suporta komunidade LGBTI Timor-Leste no globál. Embaixadór Austrália ba Timor-Leste, Peter Roberts ho ninia família no komunidade Embaixada tomak sei partisipa iha marsa ida ne’e no enkoraja ema hotu-hotu atu hamutuk ho sira hodi hala’o marsa ba diversidade, inkluzividade no direitus umanus iguál ba ema hotu-hotu.

Dili, 12 Jullu 2019 - Sekretáriu Estadu Formasaun Profisionál no Empregu (SEFOPE), Sexta-Feria ohin, iha salaun SEFOPE Kaikoli asina Memorandum Entendimentu ida ho BNCTL hodi fasilita traballadóres ne’ebé ba servisu iha rai liur atu bele transfere osan mai Timor-Leste. Iha intervista Diretór Jerál Empregu Paul Alves hateten SEFOPE asina akordu ho BNCTL hodi fasilita kredítu ba traballadór Timor-oan sira ne’ebé maka atu ba servisu iha Austrália no Korea do Sul. Ba futuru SEFOPE sei halo akordu ida ho traballadór ne’ebé atu ba servisu iha rai liur katak traballadóres sira sei simu de’it 15% hosi total salariu no 85% sei transfere ba konta Bankária kada traballadóres liu husi BNCTL, tambá iha fáktus balun katak traballadór sira fila mai Timor osan la iha. SEFOPE mós sei halo enkontru hó familia sira oinsa maka bele asesu ba 85% ne’ebé traballadór sira haruka mai. Osan ne’ebé tranfere mai atu iha tempu ida sira mai fali Timor, osan ne’e sai hanesan fundus ba sira atu bele halo negosiu ruma hodi fó benefisiu ba sira nia a’an rasik, ba sira nia komunidade no ba sosiedade ne’ebé sira hela ba.

Dili. 12 Jullu 2019 - Universidade Nacional Timor Lorosa’e (UNTL) nia Fakuldade Medicina e Ciências de Saúde (FMCS), ho parseiru sira inklui La Trobe University, iha Victoria, Austrália, ho Eskola Superiór Kristal, Pradet, no ho apoiu husi Organizasaun Saúde Mundiál (OMS) Geneva, no Rotary Internasionál, hala’o ona peskiza konjunta iha Munisípiu Díli, Baucau, no Likisa ba estudu-pilotu, hala'o iha tinan 2016-2017, kona-ba koñesimentu no atitude servisu parteira sira nian hodi hatán ba violénsia kontra feto iha Timor-Leste. Peskiza refere lidera hosi Profesora Lidia Gomes hosi UNTL ho nia ekipa no nia hatete katak peskiza ne’e ho objetivu atu hatene klean kona-ba koñesimentu parteira sira nian iha atendimentu ba pasiente sira, inklui mós reflesaun iha prátika, no obstákulu no fatór sira ne’ebé relasiona ho atendimentu ba feto sira ne’ebé hetan violénsia. “Iha peskiza ne’e mós ami rekolla informasaun balun husi lider lokál sira kona-ba sira-nia apoiu formál no informál ba área ida ne’e, hodi pesoál saúde sira fó atendimentu di’ak liubá pasiente sira iha fasilidade saúde nian, prinsipalmente ba inan feto sira ne’ebé presiza tratamentu, tanba kazu violénsia ne’ebé sira hasoru,” hateten Profesora Lidia. Profesora Lidia hatutan katak rezultadu husi peskiza liga ba koñesimentu no atitude pesoál saúde sira, liuliu parteira sira, iha komprensaun profunda ba efeitos husi violensia hasoru pasiente feto sira no oinsa sira hatan ka responde ba situasaun sira ne’e iha servisu lor-loron nian. Rezultadu husi peskiza ne’e mós hatudu katak pasiente sira barak abandona husi laen no situasaun ida ne’e kria mós impaktu psikolojika, no situasaun abuzu, difisil atu nakloke ba pesoál de saúde ka parteira sira.

Dili, 12 Jullu 2019 - Reprezentante husi Povu Atoni Oe-cusse Ambeno hasoru malu ho Prezidente Repúblika, Francisco Guterres Lú Olo, hodi hato’o preokupasaun kona-ba alterasaun Lei númeru 3/2014 no husu atu entidade hotu-hotu, inklui partidu polítiku sira tur hamutuk no Parlamentu Nasionál atu revoga Dekretu Parlamentu Nasionál ne’ebé altera Lei númeru 3/2014. Povu Atoni Oecusse-Ambeno, reprezenta Liurai Costa, Liurai Hornai, Liurai Cruz, suku 18 no Naijuf/ Dato, organizasaun sosiedade sivíl no juventude, hato’o preokupasaun relasiona ho alterasaun Lei númeru 3/2014 husi Parlamentu Nasionál, ne’ebé hasai kbiit Prezidente Repúblika atu nomea no fó posse ba Prezidente Autoridade RAEOA/ZEESM. Nune’e, ho alterasaun ne’e hamihis konsensu nasionál entre orgaun Estadu ne’ebé halo iha 2014 kona-ba hahú ba dahuluk programa integradu dezenvovimentu territoriál-ZEESM, programa Estadu, hahú uluk iha Oecusse Ambeno. Antonio Lelan, reprezenta liurai Costa, liurai Hornai no Liurai Cruz, chefe Suku 18 no dato/Naijuf Oecusse hato’o: “Povu Oecusse sente triste tanba Parlamentu Nasionál altera lei numeru 3/2014 ho lalais no la konsulta intendade hotu liu-liu povu Oecusse. Ho ida ne’e liuhusi deklarasaun povu Oecusse, husu ba Presidente Repúblika, Francisco Guterres Lú Olo, no entidades hotu iha Timor Leste inklui Partidus Politiku sira atu tuur hamutuk hodi husu ba Parlamentu Nasionál atu revoga Dekretu Parlamentu Nasional ne´ebé altera lei n 3/2014, de 18 de juñu.” Reprezentante husi komunidade Oecusse-Ambeno iha nia enkontru ho Prezidente Repúblika hateten katak prosesu dezenvolvimentu ne’ebé la’o to ohin loron bele lalais tanba Lei númeru 3/2014, 18 juñu, ne’ebé fó forsa no dalan atu iha autonomia finanseira no jestaun finanseiru ne’ebé di’ak. Prezidente Repúblika hateten katak agora sei estuda hela lei refere no sei uza nia poder konstitusionál hodi deside.

Ohin, 15 Jullu 2019 - Ekipa Sekretariadu Sensus Agrikolas kada Munisipio taka Rezultado Final Rekrutamentu Vaga Sensus Agríkolas iha kada Munisipiu idak-idak no kada postu administrativu iha teritorio Timor Laran Tomak husi Munisispiu 12 inklui RAEOA. Aplikantes sira nebe foin dadauk tuir Intervista no pratika bele hakat ba hare’e naran iha Edifisiu Servisu Ministeriu Agrikultura no Peskas Munisípiu, Edifisiu Servisu Estatístika Munisípiu iha Teritoriu Timor Laran Tomak.

Díli, 15 Jullu 2019 – Komisaun Funsaun Públika (KFP) Timor-Leste Komemora Loron Nasionál Funsaun Públika (LNFP) dalima hamutuk ho funsionarius Públikus no Ajente Administrasaun Públika.  Selebrasaun LNFP hahu ho misa agradesimentu iha Igreija Motael depois kontinua ho serimonia konfraternizasaun, fahe premius ba manan nain sira ba modalidades desportivas no kompetisaun koral. Tinan ne’e tasa rotativa monu ba iha Universidade Nasional Timor Lorosa’e (UNTL) nia liman.  Iha mos sesaun dada sorteiu ba Komisaun Organizadora ba daneen nian ba tinan 2020 no rezultadu sorteiu monu ba Ministeriu Turizmu Komérsiu no Industria (MTKI). Serimonia ne’e hetan partisipasaun husi membru governu balun, Komisariu KAK, Adjunta PDHJ, no funsionariu hotu no organiza husi Komisaun Organizadora MInistériu Justisa hamutuk Komisaun Funsaun Públika.

Dili, 15 Jullu 2019 - Reitór Universidade Nacional Timor Lorosa’e (UNTL), iha Kampus Sentrál, Díli, simu vizita husi Advisor Japan International Cooperation Agency (JICA), Kyoko Nakano, hodi koalia konaba revizaun ba progresu projetu konstrusaun edifisiu Fakuldade Enjeñaria, Siênsia no Teknolojia (FEST) foun iha UNTL Polo Hera, Díli. Kyako Nakano, hanesan mós Team Leader ba Higher Education JICA, halao vizita ba UNTL hodi hare diretamentu konaba projetu Capacity Development of Faculty of Engineering, Science and Technology (CADAFEST) iha UNTL, ne’ebe lao ona durante tinan rua, no hare mos konaba implementasaun no progresu ba edifisiu foun FEST-Hera nian. Iha biban refere, Reitor UNTL kongratula Governu Japaun liuhusi JICA konaba servisu makaas hodi hari’i edifisiu foun ba FEST-Hera nian ne’ebe atinji ona pursentu 71.11% iha fulan juñu 2019. “Dezenvolve edifisiu foun, Governu Japaun mós kapasita no dezenvolve professor, suporta Mestradu no Doutoramentu, no mós fo bolsa estuda ba estudante FEST nian hodi hasa’e sira nia kapasidade no koñesimentu iha areia peskiza nian,” tenik Reitor UNTL. Nakano hateten katak edukasaun superior importante tebes ba dezenvolvimentu nasaun nian, espesial Fakuldade Engenaria Siensia i Teknologia ne’ebe iha valor a’as hodi fo apoiu ba nasaun.

Dili, 22 Jullu 2019 - Fokupers Selebra nia Tinan ba dala 22 hodi hasa’e misa Agradesimentu iha Igeja Motael no halo Semináriu ho nia Tema “Hamutuk ho Sobrevivente Realiza Demokrasia ba Feto Timor-Leste”iha Salaun Marfin. Fokupers Nudar Organizasaun Sosiedade Sivíl ida ne’ebé hari’i iha tinan 1997 ho objetivo atu fo asistensia ba Feto no labarik Sira ne’ebé moris iha siklu violénsia nia laran. Iha sesaun abertura ba semináriu ida ne’e Vise Prezidente Parlamentu Nasional, Angelina Sarmento, hateten Fokupers nu’udar espasu públiku ida ne’ebé permite feto sira konsentra hamutuk ho mane sira, koalia ba malu hodi partilla sofrimentu oioin ne’ebé feto hasoru no ida ne’e mak hanesan esforsu atu defini problema feto no ikus mai kria rede oioin hodi buka solusaun ba problema ne’ebe sira infrenta liu husi meiu kultural antropolójika, legal no sósiu-Ekonomiku.  Fokupers ho nia Ezistensia durante Tinan 22 ne’e hatudu maturidade organizasionál ida ne’ebé ezemplar liu husi ajustamentu estratéjiku oioin ne’ebé hala’o ona hodi responde ba dezafiu oioin hanesan partisipasaun iha elaborasaun Lei kontra violénsia domestika ne’ebe Promulga iha 2010. Diretora Fokupers Maria José Guterres mos hato’o nia aprezentasaun ba dadus atendimentu vítima ne’ebe kobre husi Munisípiu sira no Dili inklui inplementasaun Programa Fokupers bazeia ba Planu Estratejiku ne’ebe iha.

Atleta Imelda Felicita Ximenes, Domingos Remedio no José João Gomes nu’udar atleta sira ne’ebé sei reprezenta Timor-Leste partisipa  the 18th World Swimming Championship ne’ebé sei realiza iha Gwangju, Korea du-Sul husi 12 Jullu 2019 to'o 28 Jullu 2019. Imelda Felicita Ximenes Belo ho idade 20 mak sai primeira atleta ne’ebe agora reprezenta Nasaun Timor-Leste ba datoluk bainhira partisipa iha World Championship tuir mai ne’e. Domingos Remedio da Silva ho idade 19 no José João Viegas da Silva ho idade 15 mak sei sai natadores daruak hodi ba partisipa World Championship. “Atleta sira ne’e hatudu hela katak Timor-Leste bele kompete ho atleta famozu no kualifikadu mundiál nian. Ita tuir lolos orgullu ho sira nian susesu. Ita hotu hatene katak bainhira sira ba nani ih rai seluk ne’e sira lori povu Timor-Leste nia naran”, dehan Aurentino Guterres ne’ebe nu’udar Prezidente Federasaun Natasaun Timor-Leste bainnhira halo despedida ho atleta sira iha Pisina Hotel Golgota Resort - Comoro. Atleta sira treinu ona semana barak nia laran iha Pisina Hotel Golgota no uza mos ninia Jináziu foun.

Vise-Ministru Saúde, Bonifácio Maucoli dos Reis halo abertura seminariu tinan 25 (1994-2019) iha kareira médika hosi Dr. Rui Maria de Araújo, Dr. Avelino Guterres Correia, Dr. João Soares Martins no Dr. Domingos da Silva. Seminariu ne’e hala’o iha salaun komisaun nasional eleisoin (CNE) Dili no tema hosi semináriu maka “Serbí ema moras, povu no nasaun.” Vise-Ministru iha diskursu kongratula no fó parabens ba médiku na’in 4 ne’ebé selebra tinan 25 iha karreira Médika.  “Ita bo’ot na’in 4 konserteza durante tinan barak nia laran hahú hosi termina ita bo’ot sira nia kursu iha Universidade to’o ohin loron nu’udar longa kamiñada ba imi nia moris iha kareira profisionál iha area Saúde hodi sai nu’udar ajente hodi serbi pasiente, komunidade povu no nasaun, tuir ita bo’ot sira-nia tema ba loron ohin”. “Ho Doutor nain haat nia esperiénsia durante tinan-25 iha kareira bele sai nu’udar “Role Model” ba médiku no profisional saúde junior sira, liu-liu estudante ne’ebé sei estuda hela iha fakuldade Medisina no siésias Saúde hodi planeia sira nia vizaun ba oin no enkoraja sira nia espritu atu estuda no mós forma sira nia karakter akadémiku, siéntifiku, peskizador no intelektual, dotadu ho valores humanus, nasionalizmu, espirítu de-pertensa no sidadania.”

Manatuto, 15 Jullu 2019 – Susesu ne’ebé Juventude Munisípiu Manatuto halo hodi organiza kompetisaun futeból ho naran Rentau Cup 2019, lori Sekretáriu Estadu Juventude no Desportu, Nelio Isaac Sarmento fiar ba Manatuto oan sira no bele ona sai uma nain ba jogu desportiva sira. “Eventu ida ne’e importante ba Manatuto oan sira, tamba ida ne’e, inísiu husi aktividade desportiva sira ne’ebé sei mai iha tinan-tinan, se ita bo’ot sira susesu organiza ba tasa Rentau Cup 2019 nian signifika katak Manatuto oan sira preparadu atu organiza eventu desportiva sira tuir mai,” dehan Sekretariu estadu wainhira ensera jogu finál Rentau Cup 2019, ne’ebe halao iha Kampu Futebol Kampu Alor, Posto Administrativu Manatuto Vila, Munisipiu Manatuto. Total klubu ne’ebe partisipa iha Rentau Cup 2019 hamutuk iha klubu 18. Ba tinan 2019, FC Remis sai nain dahuluk ba tasa rotativa Rentau Cup 2019 no mos hetan osan ho valor US$ 250.

Becora,16 Jullu 2019 - Ministra Edukasaun, Juventude no Desportu (MEJD), Dulce de Jesus Soares halo Inaugurasaun ba sala laboratóriu Komputadór no mós lansamentu fatuk dahuluk ba konstrusaun sala rua iha Eskola 5 de Maiu, Becora, Dili. Iha nia intervensaun Ministra Dulce hato’o nia agradesimentu ba inan-aman husi estudante sira, komunidade Edukativa ne’ebé kontribui ajuda Governu liu-liu Ministériu Edukasaun, Juventude no Desportu, hodi harii sala laboratóriu komputadór inklui sosa komputadór no konstrui da-daun sala de aula rua, hodi nune’e sira nia oan bele aprende ho di’ak liu tan. “Kontribuisaun inan-aman sira nian ne’e bo’ot tebes nune’e husu ba alin sira atu kuidadu didi’ak no valoriza inan-aman sira nia esforsu, liu husi hatudu dedikasaun, disiplina, respeita malu no foku ba estuda tanba inan-aman hakarak alin sira bele sai ema ne’ebé susesu iha futuru, liu-liu futuru ne’ebé los no di’ak”. Iha fatin hanesan diretór Eskola 5 de Maiu, Manuel Verdial informa katak total fundus hodi halo rehabilitasaun ba sala laboratóriu Komputadór, sosa komputadór 30, no halo meza komputadór ho total orsamentu hamutuk $ 16.000.00. Fundus ba atividade ne’e mai husi kontribuisaun inan-aman kada fulan ho montante $ 1.00 (dolar ida).

Liu husi pájina ofisiál Facebook Sekretária Estadu Igualdade no Inkluzaun (SEII), SEII  ho estrutura tomak hamutuk ho Funsionáriu sira hotu hato’o sentidu kondolénsia ba Prezidente Asosiasaun Feto Viqueque (AFVIQ) ne’ebe husik ona iis iha Óspital Nasionál Guido Valadares Dili, iha loron Tersa Feira 16 Jullu 2019 ho oras tuku 03.00 dadersan.  Prezidente AFVIQ, Verónica Belo, moris iha Quelicai 15 Dezembru 1962, kaben nain no husik hela nia kaben ho oan Feto nain tolu. Matebian nia nível edukasaun ikus maka Diploma 3 iha area Edukasaun. Matebian Verónica Belo nia Profisaun hanesan Funsionária Publiku iha Ministériu Edukasaun hanesan Profesora Pre-Primaria Halibur Viqueque hahu tinan 2000-2013. Iha Tinan 2013 Servisu fali iha MSSI Viqueque hanesan Pontu Fokal Violénsia Bazeia-ba Jéneru no iha tinan 2014 to’o ohin loron núdar Prezidente Asosiasaun Feto Viqueque. Durante halao kna’ar hanesan Prezidente Asosiasaun, nia dedika-an tomak hamutuk ho parseiru sira hodi promove Igualdade Jéneru iha Timor Leste liu-liu iha Munisípiu Viqueque.

Dili, 16 jullu 2019 - Prezidente Repúblika Francisco Guterres Lú Olo, simu karta kredensiál husi Embaixadór Finlándia, Jari Sinkari, Embaixadór Reinu Unidu, Owen John Jenkins, no Embaixadora Polónia, Beata Stoczynski atu hametin liután kooperasaun no amizade ho Timor-Leste. Reinu Unidu nia kooperasaun ho Timor-Leste konsentra iha area formasaun língua inglés ba diplomata timor oan sira, bolsu estudu Chevening, vizita estudu, apoiu Planu Dezenvolvimentu Nasionál no desde 1999 liuhusi fó apoiu finanseiru ba CAVR, Comissões de Veteranos no asesór jurídiku hodi fó formasaun ba F-FDTL. Embaixadór Own John Jenkins fó enfaze ba importánsia edukasaun ba dezenvolvimentu nasaun ida nian. Embaixadór Finlandia, Jari Sinkari, hateten katak edukasaun mak dalan prosperu liu ba nasaun ida nia moris. Jari Sinkari informa mós katak Finlándia mak agora lider Uniaun Europeia husi fulan Jullu to tinan ne’e nia rohan hodi fó atensaun liu ba alterasaun klimátika. Embaixadora Polónia, Beata Stoczynski hateten katak sei fortalese relasaun entre nasaun rua, iha area formasaun ba diplomata, bolsu estudu no iha projetu kiik sira ba ema ho nesesidade espesiais. Prezidente Repúblika Francisco Guterres Lú Olo apresia kooperasaun ne’ebé nasaun sira halo ho Timor-Leste desde 2002.

Dili, 16 Jullu 2019 - Primeiru-Ministru Taur Matan Ruak simu vizita delegasaun boot emprezáriu besik ruanulu hosi Austrália ne’ebé iha intrese hakarak halo investimentu iha Timor-Leste, delegasaun ne’e hetan akompañamentu hosi Embaixadór Austrália iha Timor-Leste, Peter Roberts. Iha hasoru malu ho Xefe Governu ne’e, Embaixador Austrália introduz ba Xefe Governu grupu komérsiu Australianu nian ne’ebé hakarak atu  investe iha Timor-Leste. Xefe Governu sente haksolok no fó benvindu ba delegasaun komérsiu Australianu ne’ebé iha intrese boot hakarak atu halo investimentu iha Timor-Leste, hodi hatutan Timor-Leste nia odamatan nakloke simu investimentu hosi nasaun ne’ebé de’it espesiál Austrália, nune’e bele ajuda Timor-Leste dezenvolve nia-an no kria oportunidade empregu ba sidadaun sira. Vizita delegasaun komérsiu Australianu iha Timor-Leste ne’e, hetan fasilitasaun hosi Embaixada Austrália nian iha Timor-Leste no Austrade. Durante estadia iha Timor-Leste aleinde hasoru malu ho Xefe Governu, delegasaun komérsiu ne’e sei hasoru malu mós ho Ministru Interinu Turizmu, Komérsiu no Industria, Agio Pereira, vizita TradeInvest Timor-Leste, Autoridade Nasionál ba Petróleu no Minerais (ANPM), Timor –GAP-EP.

Dili, 17 Jullu 2019 - Prezidente Repúblika Francisco Guterres Lú Olo hala’o enkontru semanál ho Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur iha Palásiu Prezidente Nicolau Lobato. Iha sorumutu ne’e Majór-Jenerál Lere relata situasaun seguransa rai-laran katak seguransa lao ho di’ak no hakmatek. Iha oportunidade ne'e ko’alia mos kona-ba preparasaun F-FDTL  ba komemorasaun sira hanesan: Loron-FALINTIL iha 20 agostu,  tinan-20 Loron-Konsulta Popular iha 30 agostu no loron-Prezensa Forsa-Dame  INTERFET, iha fulan-setembru tinan ne’e.

Dili 17 Jullu 2019 - Diskusaun bilaterál ba dahuluk realiza iha Díli, Repúblika Demokrátika Timor-Leste entre Autoridade Aviasaun Sivíl Timor-Leste (AACTL) no Estadu Qatar, hodi konklui Akordu Servisu Aéreu no Nota Intendimentu (MoU, inglés) iha loron 16-17 de Jullu 2019. Iha diksusaun ne’e, hosi parte Timor-Leste lidera hosi Embaixadór Isílio Coelho, Diretór-Jerál ba Asuntu Bilaterál iha Ministériu Negósius Estranjeirus no Kooperasaun, ho Mohammed Faleh Al-Hajri nu’udár Diretór ba Departamentu Transporte Aéreu iha Qatar Airways. Delegasaun hosi parte rua, Timor-Leste ho Estadu Qatar konkorda ona hodi finaliza akordu ASA ho MoU bazea ba liberaliza abordajen iha proxima reuniaun ne’ebé sei hala’o iha sidade Doha, Estadu Qatar, iha tempu besik.

Dili, 16 Jullu 2019 - Reitór Universidade Nasionál Timor Lorosa’e (UNTL), Francisco Miguel Martins akompaña husi Proreitór Asuntu Kooperasaun, Profesór Eduardo Aniceto Serrão simu vizita husi Embaixadór Reinu Unidu ba Indonésia Haden Spicer, akompaña husi Melisa Ratna Kusuma, iha Kampus Sentrál, Díli. Objetivu vizita refere atu halao diskusaun klean konaba ba kooperasaun Governu Reinu Unidu ho universidade nasional ba oin atu suporta nafatin kapasitasaun rekursu umanu iha UNTL no dezenvolvimentu edukasaun nível superior iha Timor-Leste. Reitór UNTL espressa apresiasaun ba intensaun atu servisu hamutuk no fo suporta ba universidade públika únika iha Timor-Leste. “Ami nu’udar universidade públiku Estadu nian loke ami-nia odamatan ba parseiru universidade nian husi nasionál no internationál hodi hasa’e ami-nia kualidade iha ensinu publiku nian,” hateten Reitór. Reitór mós ho esperansa katak estudante, profesór no alumni sira husi UNTL bele konkore hodi aplika ba Bolsa Estudu Chevening ne’ebé oferese husi Reinu Unido  atu estuda ba Graú Mestre.

Dili, 16 Jullu 2019 - Reitór Universidade Nacional Timor Lorosa’e (UNTL), Francisco Miguel Martins, asina akordu kooperasaun ba prestasaun servisu ho Banco Nacional de Comércio de Timor-Leste (BNCTL) reprezenta husi Prezidente Konsellu Administrasaun, Brigido de Sousa iha Kampus Sentrál, Díli. Objetivu husi akordu kooperasaun entre UNTL no BNCTL refere atu estabelese kooperasaun ba prestasaun servisu entre instituisaun publika rua ne’e hodi atende reseita tomak UNTL nian iha BNCTL atu garante transparensia no efisiénsia. Prezidente Konselhu Administrasaun BNCTL, Brigido de Sousa hateten katak kooperasaun institusionál ne’e sai hanesan base legal ida hodi instituisaun rua bele estabelese servisu ida ho seguru.

Loron 18 fulan Jullu kada tinan hanesan Loron Internasionál ba Nelson Mandela hodi halo deferénsia iha komunidade. Nelson Mandela ema ida ne’ebé iha abilidade no responsabilidade hodi muda mundu ba di’ak liu.  Loron Mandela nudar okaziaun ba ema hotu hodi foti asaun no mudansa ba inspirasaun. Idade 95, eis-Prezidente Afrikanu Nelson Rolihlahla Mandela refleta iha ninia problema no ninia kontribuisaun ho satisfasaun ne’ebé di’ak liu kompara ho ema seluk. Koñesidu ho naran Madiba, nia sai íkone ba independénsia, rekonsiliasaun no esperansa ba mundu tomak. Barak ladún hatene konaba ninia misaun ba ajuda liberasaun povu Timor-Leste nian.Konserteza ema ne’ebé besik liu ba Mandela mak hanesan figura ohin loron mak eroi Timor-Leste nian ba independénsia no prezidente primeiru Xanana Gusmão. Nia konsege liberta husi prizaun tinan 19 ba kotuk bainhira rejime Soeharto monu hodi komesa negosiasaun ho nasaun ki’ik ne’e ba tranzisaun ho okupasaun Indonézia ba independénsia. Mandela ajuda seguru Xanana ninia liberdade, insiste ba hasoru nia bainhira vizita Indonesia nudar Prezidente Áfrika do Súl nian iha 1997, no publikamente fó sai ninia liberdade.

Migrasaun ida-ne’e baibain mosu iha forma viajen iregular ho inisiativa rasik (la tama tuir postu fronteira ofisiál) bá iha Indonézia bazeia de’it ba informasaun husi família, kolega, viziñu no/ka komunidade. Tersa, loron-30 fulan-Jullu, hanesan Loron Mundiál Kontra Tráfiku Umanu 2019. Fulan ida-ne’e, atu hasa’e ema nia konsiénsia kona-ba krime ne’ebé sériu. Iha tempu badak Organizasaun Mundiál ba Migrasaun (IOM, sigla Inglés) sei fahe faktus 10 kona-ba tráfiku umanu iha Timór-Leste hodi kombate tráfiku umanu no kontra bandu migrante.

Dili, 17 Jullu 2019 - Vise-Ministru Dezenvolvimentu Estratejiku Saúde i Ministru Saúde (MS) Interinu Bonifácio Maucoli dos Reis hala’o enkontru ho Prezidente Komisaun Funsaun Publika (KFP) Faustino Cardoso Gomes ho ekipa iha Palácio das Cinzas, Ministériu Saúde, Caicoli, Dili. Okaziaun ne’e Prezidente Funsaun Publika mai hato’o prosesu promosaun grau ba funsionáriu rejimi jerál ne’ebé dadauk ne’e la’o hela. Ekipa KFP aprezenta mós lista kandidatu hirak ne’ebé priense rekizitus atu konkore iha promosaun grau ne’ebe sei hala’o iha inisiu fulan Agostu to’o remata. Kandidatu funsionáriu ministériu saúde nian hosi grau G to’o B hamutuk ema atus ualu ruanulu (820) kompostu hosi servisus sentrais, servisus autonomia no munisípiu hotu ekseptu Rejiaun Autonomia Espesiál Oecusse Ambeno. Prezidente KFP hatutan tan katak wainhira prosesu promosaun rejime jerál ne’e remata ekipa KFP sei tulun ministériu saúde atu hare fali progresaun rejimi espesial ba professionais saúde sira ne’ebé seidauk hetan.

Dili, 17 Jullu 2019 - Komisaun Organizadora ba Komemorasaun tinan 20 Aniversáriu Referendu (Konsulta Populár 1999) hamutuk ho Centro Nacional Chega! I.P organiza Exebisaun ba Prizaun no Prizioneiru Polítiku 1974 – 1999. Ezebisaun ne’e lansa husi Eis-Prezidente Repúblika José Manuel Ramos Horta iha Antigu Komarka Balide, Dili. Ezibisaun ba Prizaun no Prizioneiru Polítiku ne’e hanesan parte husi programa ba komemorasaun tinan 20 Aniversáriu Referendu (Konsulta Populár) ne’ebé ho objetivu Introdúz memória pasadu nian ba públiku liu-liu jerasaun foun sira Timor-Leste nian, prezerva memória pasadu nian nu’udar eransa ba harii no hametin espiritu solidaridade umana. Alende ne’e, atu fó onra no rekuñesimentu ba ema sira ne’ebé mak partisipa no mós sakrifika sira nia moris ba Luta Libertasaun Timor-Leste nian no hatudu esperiénsia rekonsiliativu ne’ebé mak Timor-Leste no Indonézia harii hafoin konflitu durante tinan 24 nia laran nu’udar lisaun ba harii paz iha mundu. Ezebisaun prizaun sira hahú ho sekuénsia hamutuk painel sia (9) ne’ebé painel ualu ko’alia kona-ba kontestu jerál prizaun sira, fatin prizaun sira iha Indonézia, fatin prizaun no detensaun sira iha Timor laran tomak, feto no labarik sira iha prizaun, graffiti sira iha prizaun laran no ko’alia mós kona-ba sekuénsia sira inklui dokumentu sira ne’ebé liga ho prizioneiru polítika sira nian, husi periodu tomak tinan 1974–1999. Atu hatene informasaun klean liu tan kona-ba Prizaun no Prizioneiru Polítiku sira bele vizita ba Ezebisaun ne’ebé hala’o hela iha Centro Chega! iha Antigu Komarka Balide, Dili, iha oras servisu nian.

Dili, 03 Setembru 2021 – Govrnu Repúblika Austria fó apoiu umanitária ba vítima vulnerál sira ne’ebé enfrenta dezastre naturál sira ne’ebé akontese iha Timor-Leste inklui inundasaun iha 04 Abríl liubá no dezastre seluk mós.
Sasán hirak ne’ebé Governu Austria apoia mak hanesan nesesidade dapur nian 500, pakote ijiéniku 500 no jerigen plastik 2000.
Sasán hirak ne’e entrega direita hosi Embaixadór Uniaun Europeia (UE) iha Timor-Leste Andrew Jacob ba Sekretáriu Estadu Protesaun Sivíl (SEPS) Joaquim Gusmao liuhosi asina akordu ohin (03/9) iha Bebora, Dili.
“Ohin ita asina akordu ho Uniaun Europeia, hosi apoiu hirak ne’e bele hakmaan ona servisu protesaun sivíl nian hodi atende vítima,” dehan SEPS.
Nia mós hato’o agradesimentu ba Governu Austria no UE liuliu ba Embaixadór UE ne’ebé kontinua apoia Govern Timor-Leste.

Dili 18 Jullu 2019 - Fundasaun Centro Quesadhip Ruak, Liu hosi Fundadora Isabel Ferreira simu vizita ekipa ida hosi Korea depois de sira hala’o sira nia viajen ba Lospalos Munisípiu Lautém. Ekipa Korea ne’e mai Timor hodi mai hare Programa Ortikultura ne’ebé sira atu implementa hela iha Munisípiu Lautém. Programa ortikultura ne’e ho motto MUDA MENTALIDADE, HADIA AMBIENTE no HASA’E RENDIMENTU. Ekipa Korea iha esperansa atu programa ne’e bele susesu hodi implementa fali ba munisípiu seluk mos, hodi hadia povu Nia moris. Objetivu hasoru malu ne’e atu ekipa Korea rona mos hanoin ruma hosi Fundasaun CQR antes programa ne’e atu implementa. Fundadora CQR interesadu ho programa ne’e tanba bele ajuda povu Nia moris hosi Kiak no pos-konflitu.

Dili, 5 Setembru 2019 - Primeiru-Ministru Taur Matan Ruak, kuarta-feira ne’e iha Palásiu Governu, simu audiénsia husi Prezidente Komisaun ba Funsaun Públika (KFP), Faustino Cardoso ho nia komisáriu na’in rua, ne’ebé relata ba Xefe Governu kona-ba Proposta Dekretu Lei Forsa Traballu iha Funsaun Públika no Promosaun ne'ebe daudaun ne'e iha hela Ministeiru Reforma Legislativa no Asuntu Parlamentar hodi analiza. Prezidente KPF mos informa teste rejime jerál ba funsionáriu públiku sira ne’ebé la’o hela inklui Edifísiu Casa Europa ne'ebé KFP uza dezde iha 2016 no atu husik hela iha tempu badak nia laran.

Hera, 18 Jullu 2019 - Reitór Universidade Nacional Timor Lorosa’e (UNTL) nian Francisco Miguel Martins ho reprezentante husi Ministério das Obras Públicas (MOP), liuhusi Diretór Nasionál Indentifikasaun Octavio Pereira, hamutuk ho reprezentante JICA Hideaki Matsumoto, halao vizita hodi observa progresu ba konstrusaun edifísiu foun Fakuldade Engenaria Siénsia no Teknolójia (FEST) iha Hera, Postu-Administrativu Kristu Rei, Munisípiu Díli. Iha vizita refere Reitór UNTL hateten katak fulan-fulan kompañia konstrutór aprezenta relatóriu ba universidade kona-ba progresu konstrusaun no monitorizasaun ba edifísisu FEST nian iha Hera. “Bazeia ba relatóriu fulan juñu 2019 nian, konstrusaun ba edifisiu foun atinji ona porsentu 71,11%. Ohin liuhusi ita nia monitorizasaun no safety patrol, iha fulan jullu 2019, edifisiu foun atinji ona 76,12%,” dehan Reitór UNTL. Diretór Nasional Identifikasaun hateten katak tuir lolos edifisiun foun ba FEST ne’e remata ona iha fulan agustu 2019 maibé tarde oituan ba importa materiál sira, ne’ebé iha 14 outobru 2019, edifisiu ne’e remata ona no sei entrega ba UNTL.

Dili, 18 Jullu 2019 -Prezidente Repúblika Francisco Guterres Lú Olo iha audiensia ho Prezidente Komisaun Funsaun Públika (KFP), Faustino Cardoso Gomes no Komisáriu sira iha Palásiu Prezidensiál Nicolau Lobato, Dili.  Iha okaziaun ne’e PR husu atu mellora servisu atendementu ba públiku. “Hanesan Prezidente Repúblika, Ha’u preokupa ho funsionamentu administrasaun públika. Ha’u husu atu atende povu-nia nesesidade ho dignu”, dehan PR. Xefe Estadu fó apoiu tomak ba inisiativa husi KFP atu mellora sistema funsionamentu funsaun publika nian, liuhusi Dekretu Lei Planeamentu Forsa Traballu ne’ebé dadaun ne’e KFP elabora hela. Liu husi dekretu lei ne’e, KFP sei avalia ho klean ba asuntu sira hanesan reforma no produtividade servisu, promosaun, avaliasaun dezempeñu, atendementu publiku no asuntu importante sira ne’ebé bele tulun moderniza Funsaun Publika (FP) iha futuru. Iha sorumutu ne’e mós Prezidente Repúblika simu Relatóriu Annual Tinan-2018 Komisaun Funsaun Públika nian. Relatóriu ne’e deskreve implementasaun programa KFP nian ne’ebé koresponde ba Planu Asaun Annual, Planu Estratéjiku KFP no Planu Estratéjiku Nasionál 2030. Relatóriu ne’e halo mós analiza globál kona-ba situasaun FP nian.

Dili, 18 Jullu 2019: Primeiru-Ministru Taur Matan Ruak, hala’o enkontru semanál ho Prezidente Repúblika Francisco Guterres Lú Olo iha Palasiu Prezidente Nicolau Lobato, Dili, hodi informa atividade Governu nian, mandatu Mari Alkatiri nian ne’ebé sei hotu iha loron 30 fulan Jullu ne’e no kona-ba toma pose ba Embaixador Timor-Leste nian ne’ebé hetan ona aseitasaun hosi nasaun ne’ebé indizita ba. Kona-ba mandatu Mari Alkatiri nian, Xefe Governu esplika, aleinde simu karta ida hosi Mari Alkatiri kona-ba mandatu iha Oekusi, Xefe Governu mós hakerek ona karta ida ba Prezidente Repúblika hodi fó hatene katak Governu la halo ona estensaun ba Mandatu Mari Alkatiri nian ba períodu tuir mai, maibé hanesan Governu hein de’it desizaun saida de’it hosi Prezidente Repúblika. “Hanesan ita-boot sira hatene, nia (Mari Alkatiri) mós hakerek karta ida ba ha’u dia 15 fulan ida ne’e (Jullu) hakerek katak nia mandatu iha trinta um (31 Jullu) remata. Ha’u mós hakerek karta ida ba S.E. Sr. Prezidente Repúblika fó hatene katak la iha intensaun atu halo estensaun ba mandatu Sr. Dr. Mari Alkatiri nian, aleinde ida ne’e Prezidente Repúblika simu mós lei ne’ebé foin daudaun Parlamentu halo alterasaun, iha asuntu tolu kedas mak Sr. Prezidente sei estuda, sei haree oinsá mak pasu mai oin ne’e desizaun saida ne’e ita hein”, Xefe Governu hatutan. Governu seidauk bele pronúnsia kandidatu ruma ba públiku atu troka Prezidente RAEOA atual, tanba Governu sei hein desizaun Prezidente Repúblika nian kona-ba alterasaun Lei Nr. 3/2014 loron 18 fulan Juñu, kona-ba Kriasaun RAEOA/ZEESM liuliu artigu 19º no 21º kona-ba kompeténsia fó pose no ezonera Prezidente Autoridade RAEOA nian, ne’ebé antes ne’e tenke liu hosi Prezidente Repúblika maibé ho alterasaun refere, nomeasaun no ezonerasaun sei liu hosi de’it Primeiru-Ministru ho aprovasaun Konsellu Ministru nian.

Dili, 19 Jullu 2019 - Ospitál Nasionál Guido Valadares (ONGV) fó sai iha nia pájina ofisiál Facebook katak ONGV halo tratementu hela ba pasiente deskoñesidu ida ne’ebé la iha identidade Banku Urjénsia (Emergency) ONGV durante loron Lima ona. Pasiente ne’e médiku sira fó nia naran Señor “X” ho razaun tamba pasiente la iha identidade. Se ema ruma pasiente ne’e bele ba diretamente iha Banco de Urgencia hodi halo Vizita ou atu hetan informasaun completu liu tan bele diretamente liga ba numeru Telemóvel Gabineti Kontrolu Kualidade no Komunikasaun Sosiál – 73071205.

Dili, 19 jullu 2019 - Prezidente Repúblika, Francisco Guterres Lú Olo, sei lansa livru Buibere Hamriik Ukun Rasik An ne’ebé Organização Popular da Mulher Timor (OPMT) hakerek kona-ba partisipasaun feto iha luta libertasaun nasionál. Prezidente Repúblika haksolok ho obra OPMT ne’ebé konklui ona hodi hakerek feto timoroan tomak, la’ós de’it OPMT,  nia luta ba ukun rasik an no emansipasaun. Sekretária Jerál OPMT interina, Florentina Smith, husu disponibilidade Prezidente Repúblika atu halo lansamentu ba livru Buibere Hamriik Ukun Rasik An. Planu inisiál ba lansamentu livru ne’e mak iha 28 agustu 2019, nu’udar loron moris OPMT,  maibé tanba lider nasionál sira okupadu ho programa estadu ba komemorasaun tinan-20 referendum nian, OPMT sei marka fali loron istóriku sira seluk hafoin husu hanoin husi lideransa nasionál ninian. Molok ne’e, reprezentante OPMT hasoru tiha ona Sekretáriu Jerál Fretilin, Mari Alkatiri, no Prezidente CNRT, Xanana Gusmão. Projetu ne’e hahú ho apoiu tomak husi lideransa nasionál husi Xanana Gusmão, Ramos Horta, Taur Matan Ruak, Lere Anan Timur, Francisco Guterres Lú Olo no Mari Alkatiri. Tanba ne’e, OPMT sei relata fali obra no husu partisipasaun husi lideransa sira iha serimonia lansamentu livru. Angariasaun fundus ba projetu hakerek livru ne’e hala’o iha 2010 ho partisipasaun no apoiu husi lideransa nasionál sira.   Aleinde hetan apoiu husi lideransa nasionál sira, projetu ne’e mós hetan suporta husi Gabinete Primeiru Ministru liuhusi Diresaun Sosiedade Sivíl.

Domingu, 21 Jullu 2019 –SLB Laulara ho Boavista FC empata ho 3-3 iha jogu Jornada 6°, Liga Futeból Amadora (LFA) Primeira Divizaun Époka 2019 iha Estádiu Munisipál Dili. Golu tolu SLB Laulara marka husi jogador Mouzinho iha minutu 34, 48 no Aldo iha minutu 40. Husi ekipa Boavista FC, golu tolu marka husi Alcantra iha minutu 42, auto-golu Bakayoko (jogador SLB) iha minutu 45+1 no Henrique iha minutu 87.  Ho rezultadu empate ne'e SLB Laulara okupa pozisaun 4° ho pontus 9 no Boavista FC okupa pozisaun 3° ho pontus 11.

Dili, 22 Jullu 2019 - Prezidente Repúblika Francisco Guterres Lú Olo, simu Komisaun Justisa no Pás Nasionál iha Palásiu Prezidensiál Aitarak Laran, Dili. Komisaun Justisa no Pás ba dala 25, ne’ebé reprezenta husi padre Hermínio Gonçalves, konvida Prezidente Repúblika atu hato’o ninia intervensaun iha selebrasaun tinan-25 Justisa no Pás Dioseze Dili, ne’ebé sei halao iha 3 Agostu 2019. Padre Herminio informa ba Prezidente katak Konferénsia Episkopál Timorense ne’ebé kompostu husi dioseze tolu sei lansa programa Komisaun Justisa no Páz Nasionál, debate nasionál Voice of the Voiceless iha ámbitu tinan 20 referendum no tinan 30 vizita Amu Papa João Paulo II no mos lansa ekipa peskiza ba asuntu sosiál. Ba komemorasaun tinan 30 Vizita Amu Papa mai Timor-Leste, Igreja Katólika no Ministériu Edukasaun sei halo selebrasaun misa boot iha Tasi Tolu iha 12 Outobru. Xefe estadu ho laran ksolok simu konvite no akresenta liután importánsia estadu halo kooperasaun ho entidade hotu-hotu hodi hametin prinsípiu no valór atu dignifika povu.

Dili, 10 Setembru 2021 – Estadus Unidus Amérika (EUA) ohin (10/9) anunsia tán apoiu adisionál millaun $2.3 ba Timor-Leste hodi luta kontra Covid-19.
Ho apoiu adisionál millaun $2.3 ne’e hatudu katak EUA nia kontribuisaun atuál ba Timor-Leste hamutuk millaun $4.
“Estadus Unidus hamriik metin ho Timor-Leste hanesan amigu no parseiru duradoura hodi ita hamutuk kombate Covid-19. Estadus Unidus adopa abordajen abranjente ida hodi hapara pandemia ida ne’e, halo mitigasaun ba estragus hirak ne’ebé Covid-19 kauza ba ema no sosiedade sira, no reforsa rekuperasaun iha nível globál no prontidaun atu hasoru ameasa kauza hosi pandemia iha futuru,” haktuir Tom Daley nu’udar Enkaregadu Negósiu Embaixada EUA iha Dili.
Apoiu adisionál $2.3 ne’e, Embaixada haktuir katak sei utiliza hodi inisia projetu tolu mak hanesan, konstrui fasilidade izolamentu iha Baukau, unidade móvel kuidadu intensivu iha Dili no projetu fura bee-matan iha Batugadé, Bobonaru.

Dili, 22 Jullu 2019 - Movimentu Asaun Ekonomia Komunitária [MAEKOM] núdar grupu ida ne’ebé kompostu husi Timor-oan sira ho profisaun no esperiénsia oin-oin ne’ebé kompromisu atu garante dezenvolvimentu ekonomia iha Timor-Leste, liu-liu iha setór produtivu agrikola nian, nune’e bele hakbi’it ekonomia família no kresimentu ekonomia nasaun nian. Ohin, iha Suku Lahene Osidentál kolleita tan manu-frangu ba dalimak ho kuantidade 1000 ne’ebé hakiak husi pesoál Servisu Sazonál Australia nian kompostu husi membru 11, feto nain-hitu no mane nain-haat ho naran Timor Connect Group. Grupu sei hasa’e tan kuantidade husi 1000 to’o 5000 iha fulan hirak tuirmai. Servisu Sazonál mós kria grupu parseiru negósiu naran Broiler Organic Distributor hodi sai fa’an na’in manu-frangu nian. Reprezentante Timor Connect Group, Cecilia Maria dehan sira investe rasik sira-nia kapitál depois fila husi servisu sazonál. “Hau agradese ba Governu Australia no Timor-Leste, Liu-liu Sekretáriadu Estadu Formasaun Profesional no Empregu ne’ebé fó oportunidade hodi servisu iha Australia no ami iha mehi ida atu re-investe kapitál sira ne’e iha Timor-Leste hodi kria kampu servisu ba ami-nia maluk joventude sira iha futuru. Prezidente MAEKOM, Rui Castro dehan investimentu produtivu iha setór agríkola núdar alvu ida husi MAEKOM. Rui Castro agradese ba apoiu téknika husi Ministériu Agrikultura no Peskas nomós ba fasilitasaun Manu-Frangu Oan ne’ebé tama lalais, fásil liuhusi servisu karantina iha fronteira Mota’ain no Mota-masin. “Durante fulan hitu nia laran, ita bele kobre ona pursentu 8 ba konsume manu-frangu nasionál, no ita sei hasa’e nia produsaun to’o pursentu 40 iha 2021. MAEKOM mós sei lansa ka industializa manu-frangu iha tempu badak,’’ Rui dehan.

Dili, 23 Jullu 2019: Governu Timor-Leste liuhosi Reprezentante Espesiál ba Delimitasaun Fronteira Terrestre, Kay Rala Xanana Gusmão no Governu Indonezia liuhosi Ministru Kordenadór ba Polítiku Direitu no Seguransa, Wiranto, segunda-feira ne’e iha Jakarta-Indonézia, asina ona akordu komplementar Fronteira Rai (terrestre) entre Repúblika Demokrátika Timor-Leste no Repúblika Indonésia, ne'ebe durante ne'e la konsege rezolve liuliu Segementu rua iha Oekusi. Akordu komplementar ne’ebé asina mak iha Rejiaun Administrativa Oekusi-Ambeno (RAEOA) hanesan segimentu iha Citrana-Noel Besi (Distritu Kupaun) no Oben-Bijal Sunan. Ho asinatura refere, Timor-Leste ho Indonézia hakotu ona fronteira rai-maran no tuir mai sei avansa ba fronteira tasi (máritima). Asinatura akordu komplementar ne’e hetan mós asiste hosi parte Timor-Leste nian mak hanesan Embaixador Timor-Leste ba Indonésia, Carlos Alberto, Xefe Ekipa Tékniku ba Fronteira Terrestre, Embaixador Roberto Sousa, enkuantu hosi Indonézia Ministru Estranjeiru, Retno Marsudi.

Dili, 22 Jullu 2019 - Administrasaun Jerál Universidade Nacional Timor Lorosa’e (UNTL), liu husi Diresaun Nasionál Patrimóniu, distribui karteira uzadu (19/07) hamutuk 80 ba Eskola Bázika Sentrál (EBC) Tunu-Bibi no 28 ba Eskola Filial Pipgalaq, iha Suku Tapo Memo, Postu-Administrativu Bobonaru, Munisípiu Bobonaru. Reitor UNTL hateten katak Distribuisaun karteira ne’e hala’o tamba, tuir planu UNTL iha tinan ne’e, karteira foun hamutuk rihun sanulu (10,000) sei mai husi Institutu Bambú Timor-Leste. Professor Jacinto Lopes, nu’udar koordenadór ba Eskola Filial Pipgalaq, sente kontente tebes ho apoio ida ne’e no deklara katak sei kuidado hodi uza ho didiak atu nune’e bele uza ba tempo naruk. Iha tempo ne’ebe hanesan, Adjunto Diretor EBC Tunu-bibi, Professor Manuel Barreto mos sente haksolok tamba ho karteira hirak ne’e bele kompleta ona sala hirak nebe sei mamuk.

Dili, 22 Jullu 2019 - Universidade Nasionál Timor Lorosa’e (UNTL) liu husi kooperasaun ho Global Campus of Human Rights hahú halo reabilitasaun ba fasilidades futuru Sentru ba Direitu Umanu iha Fakuldade Siénsia Sosiál (FSS), Kaikoli, Díli ho fundu husi Europe Aid no Uniaun Europeia iha Timor-Leste. Sentru ba Direitu Umanu ne’e sei uza nu’udar sentru aprendizajen konaba direitu umanu.  Profesora Dulce Martins hateten katak liu husi estabelesimentu sentru ida ne’e iha oportunidade bo’ot ba estudante sira, liu-liu finalista no dosente atu kontinua sira nia estudu iha área Direitu Umanu.  Reabilitasaun ne’e tuir planu sei remata iha fulan oin no sei inagura iha fulan oin nia rohan.

Dili, 23 Jullu 2019 - Ministru Obras Públikas (MOP), Salvador dos Reis, simu audénsia ho ekipa husi Asosiasaun Defisiéntes Timor-Leste (ADTL) ne'ebé lidera husi Diretór Ezekutivu ADTL, Cesário da Silva, no Diretór Ezekutivu Halibur Defisiénte, Gaspar Afonso. Iha sorumutu ne'e, ekipa ADTL informa ba MOP kondisaun defisiénte sira nia iha área infraestrutura, liu-liu nesesidade ba konstrusaun ba estrada, ponte no edifísiu. Polítika no programa Governu Konstitusionál daualu (VIII) kompromete direitu asesu infraestrutura ba ema hotu inklui mós ba sira ne’ebé ho kondisaun defisienste. Iha enkontru ne'e partisipa mós husi Filomeno Martins da Silva, Diresaun Nasional Habitasaun no Planeamentu Urbanu (DNHPU), ne'ebé hanesan embaixadór Ministru Obras Públika (MOP) ba defisiénte sira.

Segunda-feira, 22 Jullu 2019, Facebook liu husi komunika ofisiál hato’o ba públiku katak aplikasaun Messenger Kids, hetan erru tékniku ne’ebé permite labarik sira hodi bele partisipa iha konversa grupu ho ema sira ne’ebé mak la hetan aprovasaun husi inan-aman.  Wainhira erru ne’e akontese Facebook notifika falla ida ne ba inan-aman sira ne’ebé mak iha konta rejistadu. Iha tempu hanesan, Facebook desliga konversa hirak ne’ebé afeta ona no fornese rekursu adisional Messenger Kids ba inan-aman. Porta-voz husi Facebook, ne’ebé naran la temi, deklara iha komunikadu katak problema ne’e rezolve tiha ona. Mezmu nune’e, empreza sei kontinua investiga oinsa erru ne’e bele akontese.  Aplikasaun Messenger Kids ne’e aplikasaun Facebook nia ne’ebé dedikadu ba labarik sira ho idade husi tinan 6 to’o 12. Aplikasaun ne’e labarik sira uza hodi haruka mensajen no partisipa iha konversa video ho familia no kolega sira seluk ne’ebé mak hetan autorizasaun husi inan-aman.

Dili, 23 Jullu 2019 - Ministru Justisa, Manuel Cárceres, enkontru ho Embaixadór Uniaun Europeia (EU) iha Timor-Leste, iha knar fatin Ministériu Justisa, Dili. Ministru Justisa haktuir katak enkontru ida ne’e hanesan enkontru ba dala ikus entre Ministru Justisa, ho embaixadór Uniaun Europeia, Alexandro Leitão ne’ebé ninia mandatu sei remata iha 31 Agostu 2019 mai ne’e. Ministru mós hato’o agradesementu ba kooperasaun no asisténsia téknika ne’ebé Uniaun Europeia (UE) halao ona iha Timor, liuliu iha área Justisa espesiál iha Polísia Sientífika no Investigasaun Kriminál (PCIC).  Embaixadór UE hateten katak sei fó hela rekomendasoens ba embaixadór foun ne’ebé sei mai, atu nune’e bele kontinua tau konsiderasaun ba kooperasaun ne’ebé iha ona ho Ministériu Justisa.

Díli, 5 Setembru 2019- Sekretáriu Estadu Formasaun Profisionál no Empregu SEFOPE Julião da Silva hala’o audensia ho Sekretáriu Estadu Assuntu Veteranus ba Libertasaun Nasionál (SEAVLN), Gil da Costa Monteiro “Oan Soru” iha nia knaar fatin Kaikoli. Objektivu husi enkontru ne’e atu bele realiza akordu kooperasaun entre SEFOPE ho SEAVLN hodi hare ba posibilidade apoiu formasaun profisionál no auto-empregu ba Veteranus no Martires da Libertasaun Nasionál nia oan sira.

Dili, 24 Jullu 2019, Ministru Agrikultura no peskas Joaquim Martins, akompaña husi Sekretáriu Jerál MAP, Prezidente Statistika, Kuarta-Feira ne'e entrega sertifikadu Treinamentu ba Treinador Sensus Agríkola iha Salaun Kristal Balide Dili. Iha tempu hanesan ministru hateten katak Sensus Agríkola sei hala'o iha Timor-Leste hahú husi loron 12 Agustu 2019. “Sensus ne'e importante tebe-tebes ba iha Timor-Leste tamba foin halao ba dahuluk depois ita nia Independensia. Durante ne'e ita iha deit mak sensus uma kain nian, agora sensus ida ne'e ba iha sensus agrikola ba iha Timor-Leste. Esperansa bot tebe-tebes ho rezultadu ne'ebe mak iha ita uza fila fali rezultadu ne'e hodi halo planeamentu ba programa ne'ebe mak diak ba Agrikultór sira”. “Husu ba Agrikultor to'os nain no natar nain sira, ne'ebé mak hakiak karau, hakiak fahi, hakiak Manu, no ikan, atu nune'e bele kopera ho diak tamba ita bo’ot sira nia informasaun importante tebe-tebes para bele halo planu ne'ebe diak ba futuru Agrikultura iha Timor-Leste nian”. Ministru fó parabéns ba partisipante sira tamba bele tuir treinamentu durante loron ualu nia laran, nune'e ba oin bele sai fali treinador hodi fó fali treinamentu ba enumeradór no supervaizór hamutuk 2.584 iha munisípiu hotu inklui Rejiaun Administrativu Espesiál Oekusi Ambeno (RAEOA). Ministru husu mos ba autoridade Munisipál, autoridade lokál husi aldeia to suko atu servisu hamutuk ho enumerador sira hodi fó dadus ho lolos apoiu masimu ba sensus agrikola para sira bele hala'o ho diak.

Loron 25 Jullu 2019, Timor Telecom publika liu husi nia pájina ofisiál Facebook katak, Timor Telecom fó apoiu ba ONG SABEH (Saúde Ba Ema Hotu) ne’ebé mak hala’o knar voluntáriu ba atendimentu Saúde iha área remotas no ekstremu remotas. Apoiu mak TT fó mak pulsa ba voluntáriu sira no haruka SMS broadcast atu fó informasaun ba populasaun sira kona-ba vizita sira husi SABEH.

Fo susubeen inan esklusivu asosiadu ho métodu naturál (maski la prova iha falla) ba kontrolu planeamentu familiar (fó protesaun 98% iha fulan neen dahuluk depoisde partu) nomós hamenus risku ba kankru susun no ováriu, diabetes tipu II, no depresaun pos-partu.

Dili, 14 Setembru 2021 – Motorola aprezenta teknolojia ida hanaran Space Charging ne’ebé sira kria ho funsaun atu karega bateria telemóvel liuhosi ár no la uza fiu/kabu ruma.
techradar.com haktuir iha segunda (14/9) ne’e katak, liuhosi konta ofisiál mídia sosiál China Weibo, Motorola publika deskrisaun kona-ba teknolojia Space Charging, ne’ebé esplika katak teknolojia refere iha kapasidade atu karega telemóvel no dispozitivu similár seluk tán nia bateria liuhosi ár ho distánsia entre metru 3.
Seidauk sertifika bainhira loos mak Motorola nia produtu Space Charging ne’e sei fa’an iha merkadu, maibé péritu ida ne’ebé sira servisu mós iha projetu refere fó sinál katak produtu ne’e besik ona atu tama ba faze komersializasaun iha merkadu.
Molok ne’e, iha tinan kotuk Xiaomi mós aprezenta uluk ona ninia produtu ne’ebé ho funsaun hanesan katak hodi karega dispozitivu liuhosi ár sein fiu/kabu.
Motorola afirma katak sira-nia produtu Space Charging ka karegamentu espasiál ne’e bele karega dispozitivu haat dala ida de’it. Space Charging bele karega dispozitivu sira ho distánsia metru 3 no iha área estasaun karegamentu ne’ebé ho grau 100. Maibé, tanba razaun seguransa, karegamentu sei para wainhira teknolojia ne’e deteta ema nia prezensa iha área estasaun karegamentu nia klaran.
Laiha afirmasaun ofisiál ruma kona-ba ninia velosidade karegamentu bateria, maibé Digital Chat Station informa katak Space Charging iha kapasidade karegamentu máximu 5 Watt.

Dili, 25 jullu 2019 - Xefe Casa Civil Prezidénsia Repúblika, Francisco Vasconcelos hasoru malu ho Adjunto Diretór-Jerál Organizasaun Internasionál ba Traballu (OIT/ILO), Greg Vines, hodi ko’alia kona-ba servisu OIT iha Timor-Leste, iha Palásiu Prezidensiál Nicolau Lobato, Aitarak Laran, Dili. Iha sorumutu ne’e, Greg Vines relata ba Xefe Casa Civil katak OIT nia projetu Road for Development (Dalan ba Dezenvolvimentu) R4D, hetan susesu iha area rurál no projetu hirak ne’e ba oin, Governu Timor-Leste maka sei tau matan. Nia mós informa OIT ne’ebé tinan ne’e selebra nia ezisténsia ba dala-100, hakarak halo parseria nafatin ho governu hodi hala’o sira-nia programa fó kapasitasaun abilidade ba joven sira, harii negósiu no inisiativa empresarial. Xefe Casa Civil agradese ba apoiu ne’ebé OIT fó ba Timor-Leste no husu atu OIT foka ba programa sira ne’ebé relasiona ho edukasaun hodi tulun joven sira hetan no kria servisu, liuliu iha area rurál. Greg Vines sei hela iha Timor-Leste husi loron-25 to’o 27 Jullu no sei hasoru malu mós ho Primeiru-Ministru.

Baucau, 25 Jullu 2019 - Organizasaun Sosiedade Sivíl Fundasaun PATRIA no Projeitu Eleitoral UNDP LEARN halao treinamentu durante loron ha’at (4) iha munisipiu Baucau konaba asuntu Jéneru no Lideransa transformasionál ne’ebé hahú husi loron 23 to’o 26 Jullu 2019. Treinamentu ne’e realiza no hetan apoiu jeneroju husi Governu Korea no Ajensia Koperasaun Internasionál Korea KOICA. Partisipante sira halo diskusaun ativu kona-ba feto nia partisipasaun iha politika, esterotipu, papel no kontibuisaun feto iha futuru eleisaun Munisipál. Partisipante sira hamutuk nain 32 ne’ebé kompostu husi Polisia nain-1, partidu politiku nain-11, funsionariu publiku nain-18 no nain-2 husi membru sosiedade sivíl.

Dili, 25 Jullu 2019 - Komisáriu Comissao Anti Corrupcao (CAC) Sergio Hornai akompanha husi Komisáriu Adjuntu ba Asuntu Prevensaun no Sensibilizasaun Luis Sampaio, Komisáriu Adjuntu Investigasaun, Augosto Castro no Diretor SAC Carlos Mau Ere, simu audénsia kontezia husi Diretor Ezekutivu Autoridade Inspeksaun no Fiskalizasaun Atividades, Ekonomika, Sanitaria no Alimentar (AIFAESA) Abilio Oliveira ho nia estrutura tomak iha edifsiu Farol Dili. Objetivu Diretor Ezekutivu AIFAESA ho nian estrutura halo vizita kortejia atu husu CAC iha posibilidade atu servisu hamutuk iha servisu inspesaun ba sasan importasaun no eksportasaun nian iha Timor-Leste ne’ebé durante ne’e instituisaun AIFAESA mak tau matan. Sergio Hornai ho laran ksolok simu inisiativa AIFAESA nian no sei prepara dokumentu ofisiál ba Note de-Entendimentu (MoU) ida atu instituisaun públiku rua ne’e bele ofisializa kolaborasaun servisu ne’e iha futuru.

Covalima, 25 Jullu 2019 - Pontu Fokal Sekretáriu Estadu Kooperativas (SECoop), destaka ba iha Munisípiu Covalima hodi monitoriza batar ain naruk (Shorghum) ne'ebé kuda husi membru kooperativa sira iha Fulan Abril liuba no hare katak shorghum komesa tasak ona. Shorghum hamutuk ektares tolu (3) resin lokaliza iha área Sukabi Ferik, Aldeia Koloama, Suku Kasabauk, Posto Administrativu Tilomar no Munisípiu Covalima.

Gleno, 26 de Jullu 2019 - Conselho Naçional da Juventude de Timor Leste (CNJTL) Realiza Programa Sosializasaun Politika Desentralizasaun ho Tema Jeral "Promove Partisipasaun Juventude Iha Implementasaun Polítika Desentralizasaun" ne’ebé hetan ajuda husi UNDP. Objetivu husi programa ne’e atu kapasita juventude munisípiu Ermera hodi kompriende liu tán implementasaun politika desentralizasaun iha tempu oin mai. Programa ida ne’e loke direta husi Presidenti Autoridade Munisipál Ermera no oradór ba programa sosializasaun ne’e mak Presidenti Munisipál Ermera, Amu Paróku Gleno, Presidenti Assosiasaun Feto Ermera (AFER) no Eis SEJD, Leovilgildo Hornai. Aktividade ne'e Partisipa husi Estudante Sekundáriu no universitariu Munisipiu Ermera, Grupu no Kamada Juventude Munisipiu Ermera.

Dili, 26 Jullu 2019 - Ministru Obras Públikas (MOP), Salvador Pires, orienta ona Diresaun Jerál Obras Públikas (DGOP-MOP) hodi atende emerjénsia estrada ne’ebé monu iha Pantai Kelapa, iha Embaixada Estadus Unidus Amerika (EUA) nia oin. Estrada ne'e monu tanba akontese hikis rai husi estrada okos, nune'e afeita ba estrada hodi monu. Problema ne'e atende diretamente husi MOP liu husi DGOP hodi hadia hikas estrada ne’ebé monu. Daudauk ne'e ekipa DGOP hahú halo servisu hodi ateru fatuk iha tasi ninin, hodi bele satan ondas tasi nian ne’ebé mai maka’as.

Dili, 26 Jullu 2019 - Provedoria Direitu Umanu no Justisa (PDHJ) organiza Forum Instituisaun Nasionál Direitus Umanus Sudeste Asiátiku / Southeast Asia National Human Rights Institutions Forum (SEANF) hodi halao vizita ba Kooperativa Kafé Timor (CCT-NCBA) iha Railaco, Postu Administrativu Railaco, Munisipiu Ermera. Iha vizita ne’e ekipa apresia tebe-tebes ho plantasaun Kafé iha Railaco tamba plantasaun fresku no atrativu. Komisáriu Nasionál Direitus Umanus Filipina, Roberto Cadis liu husi komunikadu imprensa, hateten katak foin dahuluk hemu kafé Timor maibé gosta tebes nia sabór ne’ebé morin. Ho ida ne’e, komisariu halo komparasaun ba kualidade kafé mundial no kafé Timor tama iha lista ranking 20 Star Bucks. Iha fatin hanesan, Program Manager NCBA, Lamelino Salsinha simu bainaka SEANF ho kontente tamba vizita ida ne’e marka istória foun ida ba NCBA hodi promove kafé Timor ba rai liur, atu nune’e bele atrai nasaun seluk hodi bele iha interese atu simu eksportasaun kafé Timor. PDHJ iha inisiativa hodi lori bainaka ba vizita NCBA ne’e atu enkoraja traballadór sira hodi presta servisu ne’ebé diak, atu bele hasa’e kualidade no kuantidade kafé nian.

Makadiki, SECoop - Xefi Suku Makadiki, Afonso dos Santos "Ferlimo", hateten Oitavu Governu Konstitusionál mak bele hamosu kooperativas responde ba povu Makadiki ninia ejijénsia tanba durante ne'e hahú husi governu dahuluk to'o dahitu la tau importansia ba seitór kooperativas. "Ita luta durante tinan 24 hasoru invazór sira, no ukun durante tinan 17 nia laran ona maibe nunka tau importánsia ba seitór kooperativas, úniku ita bo'ot mak bele hamosu kooperativas iha Oitavu Governu Konstitusionál, hau sen pursentu (100%) tenki tuir duni ita bo'ot (SECoop), Ita bo'ot nu'udar manu aman no heroi ida ba povu Makadiki hodi ajuda  netik ami nia difikuldade sira ne'ebé hasoru iha baze." Dehan Xefi Suku Makadiki bainhira halo intervensaun iha Semináriu Sientífiku ne'ebé organiza husi Institutu Edukasaun iha Suku Makadiki, Postu Administrativu Uatulari, Munisípiu Viqueque, Loron Sesta-Feira 26 Jullu 2019. Xefi Suku hatutan liu tan durante ne'e ema dehan Suku Makadiki mak sempre halo problema hela deit no radikal ba partidu ida deit la fó apoiu ba partidu sira seluk nia ukun maibe agora ho prezensa seitór kooperativas produsaun agrikula iha Suku ida ne'e, prontu fó apoiu total ba dezenvolvimentu saida deit mak lao iha Suku laran. "Prezensa Sua Excelensia Sekretáriu Estadu Kooperativas nia, ne'ebé dala tolu ona mai vizita Postu Uatulari, liu-liu iha Suku Makadiki no Afaloikai, hodi estabelese kooperativas produsaun agrikula iha Suku rua refere, liu husi audiénsia ho komunidade sira iha área remotas ba nasionál, hau fó parabens no agradese ba ita bo'ot nia servisu no vizita ba povu sira ne'ebé hela área izoladus no remotas liu." Dehan Ferlimo. Ikus Liu Xefi Suku mós konvida Sekretáriu Estadu Kooperativas, Arsenio Pereira da Silva atu partisipa asembleia jerál Koopertivas Produsaun Agrikula Makadiki nian ne'ebé sei realiza iha tempu badak hodi legaliza sai kooperativas ida iha Suku Refere.

Organizasaun Mundiál ba Saúde (OMS) liu husi nia pájina ofisiál Facebook fó hatene ba públiku maneira atu bele prevene tensaun alta/a'as ho meiu sira hanesan: hamenus konsume masin menus husi 5g/loron, evita ai-hán mak iha gordura barak, evita fuma sigaru, hamenus hemu tua, han aifuan no modo bebeik no halo ezersisíu.

Makadiki, 26 Jullu 2019 - Sekretáriu Estadu Formasaun Profisionál no Empregu - SEFOPE, Julião da Silva, akompaña husi Sekretáriu Estadu Kooperativa, SECoop, Arsenio Pereira da Silva, hala’o vizita ba Sentru Formasaun Profisionál Institute of Education (IE) ne’ebé foin hari’i iha Suku Makadiki, Postu Administrativu Uatolari, Suku Makadiki. Iha intervista Sekretáriu Estadu SEFOPE agradese ba joven, inan, aman, veteranus, veteranas no autoridade lokal sira ne’ebé iha inisiativa hari’i sentru ne’e hodi kontribui diretamente ba prosesu dezenvolvimentu pais ida ne’e. Governante ne’e hateten liu husi Governu da-ualu konstituisionál SEFOPE iha polítika oinsa atu bele mellora di’ak liu tan hodi fó apoiu nafatin ba sidadaun sira ne’ebé iha boa vontade atu kontribui ba prosesu dezenvolvimentu.

AS, 27 Jullu 2019 - Treinador Real Madrid, Zinedine Zidane halo konferensia imprensa depois de jogu lakon hasoru Atletico Madrid ho rezultado 3-7 iha stadium Metlife Stados unidos, ne’ebé nia hateten katak ekipa ne’ebé hatun iha jogu kontra Atletico Madrid realidade la performa ho diak. Zidane hateten katak iha minutu 8 nia laran ami lakon ona ho golu 2 maibe ami laiha responde ne’ebé diak hodi hasoru para bele hetan golu. Iha primeira parte ami komesa lakon ona foka no intensidade wainhira atu tiru bola. Ami hatene katak ami labele lakon ho valor hanesan ne’e maibé ami tenke aseita katak Atletico Madrid diak liu ami iha jogu ohin. Zidane hatutan tan katak mezmu lakon maka’as maibe ida ne’e laos kestaun ida ne’ebé halo ekipa dezanima no lakon konfiansa, maibe nia (Zidane) sei esfosu atu iha jogu tuir mai sei diak liu tan liu-liu iha époka ida ne’e. Loron ohin ami la kontente maibe hau iha ekipa ne’ebé mak diak no fiar katak sei kompete ho diak iha loron tuir mai.

Jogja, 26 Jullu 2019 - Suspeitu nain ida ne’ebé inklui iha estudante João Bosco nia mate, polisia husi parte Indonézia kaer ona. Polísia Indonézia kaer suspeitu ho naran bolu MTN iha nia subar fatin área Madiun parte leste Indonézia, iha dia 18 Jullu 2019. Polísia espesiál investigasaun kriminál, Hadi Utomo hateten katak suspeitu ne’e  kaer ona iha semana ida liu ba no nia mak ema ida ne’ebé inklui mós iha kazu asasinadu matebian João Bosco nian. Suspeitu ho naran bolu MTR mak hanesan kondutor no hasa’e mate isin João Bosco ba kareta hodi lori ba soe iha área Cemoro Sewu munisípiu Magetang, Jogjakarta, Indonézia. Hadi Utomo hatutan tan katak kazu asasinadu ne’e klaru ona katak matebian João Bosco mate tamba hetan oho husi nia maluk sira. Maibé  seidauk iha evidénsia ne’ebé forte iha motivu asasinadu ne’e, ho razaun tamba suspeitu foin kaer nain ida. Maibé kazu ne’e sei iha prosesu investigasaun nia laran, no parte polísia mos rekolla ona evidénsia balu hanesan kareta ne’ebé tula mate isin Jõao Bosco ho xapa matríkula AB 155 AF, ropa matebian nian no mos impresaun dijital liman fuan (sidik jari).

Atabae, 27 Jullu 2019 - Espoza Prezidente Repúblika Cidália Lopez Nobre Mouzinho Guterres, kontinua konsiensializa sidadaun sira kona-bá papel mane iha esforsu ba hakbiit inan-feton sira hodi kobtribui di'ak liu ba dezenvolvimentu nasionál. Iha semináriu ne'ebé organiza husi Madre Kongregasaun SSPS, iha bairru Ailok-Laran, postu administrativu Atabae, munisípiu Bobonaro, Cidália Guterres rekoñese poténsialidade hotu ne'ebé feto sira iha atu dezenvolve sira nia-an rasik, família no mós sosiedade, maibé kontinua rekoñese mane sira nia kontribuisaun. "Dalaruma ita dehan feto forte nasaun forte, maibé keta haluha katak mane suporta feto maka feto forte no nasaun forte. Sira nain rua ne'e la'o hamutuk, ida laiha oin ka iha kotuk, dók ka besik liu, sira la'o hamutuk hodi suporta sira nia família, komunidade no nasaun", tenik Cidália.  Ba inan aman, estudante no autoridade lokál sira ne'ebé partisipa iha semináriu ne'e espoza PR subliña knaar krusiál sira ne'ebé inan ka feto sira tenke asumi iha família no komunidade. Nia haktuir katak feto ká inan maka edukadóra prinsipál hodi transmiti valór sira ne'ebé família no nasaun iha ba oan sira.  "Valór sira ne'ebé nasaun ne'e iha, transmiti husi ita inan ba oan sira, tanba ita maka ko'us no husik tempu barak liu ho ita nia-oan sira". Tanba ne'e feto sira liuliu ba feto foinsa'e sira tenke prepara sira nia-an di'ak liu ho valor pozitivu sira, nune'e bainhira sira sai inan, sira iha ona potensiálidade oioin hodi bele transmite ba oan sira.

Natarbora, 28 Jullu 2019 - Akontesimentu triste husi estudante Eskola Téknika Agríkola (ETA) ne'ebé mout iha tasi Natarbora. Timor News seidauk hetan informasaun kompletu relasiona ba akontesimentu refere, liuliu ba vítima sira nia informasaun pessoal. Maibé tuir informasaun ne'ebé mak iha, estudante hamutuk nain ha'at (Feto 1 no mane 3) mak mout iha tasi Natarbora, maizumenus tuku 12:40 oras Timor-Leste (OTL). Akontesimentu ne'e rasik rezulta estudante mane nain 3 mak mate: 1 husi Munisípiu Aileu, 1 husi Munisípiu Ermera no ida seluk husi Munisípiu Lautém.

Organizasaun Saúde Mundiál fó sai xave 5 ba dieta saudável ba ema hotu nia koñesimentu.  Fó susu bebé no labarik ki'ik nu'udar xave dahuluk. Konsumu aihán oin-oin, konsumu modo tahan no aifuan barak, hamenus konsumu aihán ne'ebé kontein gordura no mina no hamenus masin no masin midar nu'udar xave haat seluk ne'ebé presiza tau importánsia.

Dili, 29 Jullu 2019 - Kongresista Amerikanu na’in hitu ne’ebé lidera husi David Price hasoru malu ho Prezidente Repúblika, Francisco Guterres Lú olo, Palásiu Prezidénsia, Nicolau Lobato, hodi hametin liután relasaun bilateral Timor-Leste ho Estadus Unidus Amérika (USA-Sigla Ingléz). Kongresista na’in hitu ne’e, na’in ha’at mai husi Partidu Demokrátiku no na’in tolu husi Partidu Republikana. Vizita membru kongresista na’in hitu ho membru delegasaun mai Timor-Leste hola parte iha projetu House Democracy Parthernership hodi kontinua fó apoiu ba governasaun ida ne’ebé responsivu no efetivu. Aleinde ne’e hodi hametin liu tán instituisaun demokrátiku sira liu husi apoiu ba lejislatura husi nasaun sira ne’ebé demokrasia sei nurak hela. Hafoin ukun rasik-an House Democracy Parthernership halo ona vizita dala lima ona mai Timor-Leste. Vern Buchanan, Reprezentante Kongresista California, louva Timor-Leste ne’ebé tuir Economist Intelligence Unit's Democracy Index 2017 klasifika Timor-Leste hanesan Nasaun ne’ebé Demokrátika liu iha Sudezte Áziatiku no Susan Davis Kongresista husi Partidu Demokrátiku California nian, louva korajen no determinasaun Povu Timor-Leste nian ba luta naruk ne’ebé sira halo ona.  Xefe Estadu iha biban ne’e hato’o bem vindu ba kongresista Amerikanu sira ne’ebé mai vizita Timor-Leste no friza ba relasaun di’ak ne’ebé TL ho EUA estabelese nanis ona.

Dili, 29 Jullu 2019 - Primeiru-Ministru Taur Matan Ruak, Segunda-feira ne’e hala’o enkontru ho Prezidente Repúblika, Francisco Guterres “Lú Olo” hodi informa konaba Dekretu-Lei ne’ebé haruka ona ba iha Prezidente Repúblika, espesifikamente liu Dekretu-Lei sira ne’ebé iha relasaun ho asinatura tratadu iha dia 30 Agostu mai, iha Palásiu Prezidente Nicolau Lobato, Bairo-Pite, Dili. Xefe Governu hateten katak Presidente bolu hau mai hodi kolia kona-ba Lei no Dekretu-Lei sira ne’ebé mak haruka ona mai, maibe espesifikamente Lei ne’ebé iha relasaun ho asinatura tratadu dia 30 nian. Xefe Governu hatutuan tan katak Presidente Repúblika informa mai hau konaba prosesu haruka Lei no Dekretu-Lei tamba normalmente Lei mak tenke uluk laos dekretu Lei mak uluk, maibe husi parte governu haruka uluk dekretu Lei antes Lei aprova iha parlamentu Nasionál. Entaun iha termu prosesuál ami halo hela ajustu ida para oinsá mak hadia ida ne’e.

Organizasaun Saúde Mundiál (OMS, sigla inglés WHO) hato’o ba públiku atu ema ida-idak proteje nia-an husi Kankru Aten ho meiu sira hanesan: Sempre utiliza daun, siringa injesaun foun no esteril; Asegura raan ne’ebé seguru; Relasaun seksuál ne’ebé seguru; Utiliza ekipamentu ba tattoo no tu’u tilun, inus no seluk tan ne’ebé seguru no ikus liu atu vasina bebé hahú husi moris.

Dili, 29 jullu 2019 - Prezidente Repúblika, Francisco Guterres Lú Olo, husu Prezidente Tribunal Rekursu, Deolindo dos Santos, atu halais prosesu justisa tanba kazu barak sei pendente iha Tribunal iha sorumutu iha Palásiu Prezidensiál Nicolau Lobato, Dili. Iha enkontru regulár ne’e Deolindo dos Santos informa katak halo ona esforsu halais prosesu justisa iha Tribunál. Esforsu sira ne’ebé halo fasilita ona ona halais justisa iha Tribunál. Tribunál iha Baucau uluk iha kazu pendente liu 1000, agora de’it liu 400, Oe-cusse hela de’it 400, Suai no Dili mak nafatin iha kazu pendente sei barak ho liu 800 no 2000. Prezidente Tribunál Rekursu hatutan tan katak Númeru kazu pendente iha Tribunál Rekursu sai menus, husi 300 ba 132, iha fulan jullu 2019 nia rohan. Prezidente Tribunál Rekursu informa mós konaba formasaun atu hasa’e kapasidade juiz sira durante fulan 6 nu’udar parte atu halais prosesu justisa iha Tribunál. Tuir Prezidente Rekursu katak presiza rekruta tan juiz na’in-10 ho kualidade atu bele ajuda halais prosesu justisa hodi aumenta juiz 33 ne’ebé namkari iha Tribunál sira.

Covalima, 29 Jullu 2019 - Sekretaria Estadu ba Igualdade no Inkluzaun (SEII) liu husi Dirasaun Nasionál Abordajen Integrada Jéneru no Kapasitasaun Feto (DNAIJKF), Xefi Departamentu Formasaun, Odilia Martins, ho Funsiunariu Tékniku Departamentu Formasaun, Abilio Barreto no Cicilia Viera, fó Formasaun ba Prizioneiru sira iha Prizaun Suai, Munisípiu Covalima, durante semana ida, hahú husi Loron 29 Juñu 2019 to’o 02 Jullu 2019. Objetivu Prinsipál husi formasaun ne’e mak promove projetu públiku ka privadu atu hasa’e konsiensia husi sala-nain sira no promove hahalok naun-violentu tuir Konstituisaun RDTL artigu 27 ne’ebé kolia konaba Lei Kontra Violénsia Doméstika (LKVD) no tulun partisipantes atu iha abilidade konaba kontrola hirus wainhira ba fali moris iha komunidade atu bele aplika iha sira nia moris lor-loron. Diretur Ezekutivu Prizaun Suai, Julio Diaz, hateten katak, Formasaun ne’e nu’udar formasaun ba dahuluk ne’ebé realiza iha Prizaun Suai no hein katak iha futuru formasaun ida ne’e bele mós transfere ba guarda sira ne’ebé mak sei foun no seidauk hetan formasaun ruma.

Dili, 29 Jullu 2019 - Organizasaun Mundial Saúde (OMS) realiza formasaun ba funsionariu husi Autoridade Inspesaun no Fiskalizasaun ba Atividade, Ekonómika, Sanitária no Alimentar, Institutu Públiku (AIFAESA, I.P), Ministériu Saúde (MS), Ministériu Agrikultura no Peska (MAP), ho tópiku Ai-han seguru no Inspesaun. Formasaun ne'e fasilita husi OMS. Objetivu husi formasaun ne'e atu hasa'e funsionáriu sira nia kuñesimentu, liu-liu inspetór sira, hodi hatene defini kualidade ai-han no Inspesaun, no atu bele halo kontrolu ne’ebé diak hodi asegura ai-han neebé seguru ba ema hotu. Formasaun ne'e fahe ba etapa rua, etapa dahuluk realiza iha loron segunda-feira 29 Jullu to'o 2 Agostu 2019 no etapa daruak sei realiza iha loron 5-9 Agostu 2019, iha sede AIFAESA Matadouru, Dili. Reprezentante OMS, Sudath Peiris hateten katak, AIFAESA nia ezisténsia ho misaun hodi halo kontrolu ba ai-han, transporte no atividade komersial hotu, hanesan instituisaun foun sempre enfrenta problema iha serbisu lor-loron. Koordenador AIFAESA, Abilio Oliveira agradese ba oportunidade ne’ebé OMS oferese mai AIFAESA hodi bele fó formasaun ba funsionáriu sira, liu-liu funsionáriu AIFAESA nian. Abilio Oliveira hatutan tan katak maske AIFAESA seidauk iha Laboratóriu maibe AIFAESA hakarak prepara-an atu nune'e bainhira estabelese ona ekipamentu Laboratóriu, téknika sira bele halo ona serbisu.

Dili, 31 Jullu 2019 - Konsellu Ministru hala’o sorumutu iha Palasiu Governu Dili. Iha sorumutu ne’e Ministra Finansas iha ezersísiu, Sara Lobo Brites, aprezenta proposta Tetu Fiskál no Prioridade sira ba Orsamentu Jerál Estadu (OJE) 2020. Aprezenta área tolu mak sai prioridade ba atuasaun iha OJE 2020 mak hanesan:  Dahuluk, dezenvolvimentu kapitál sosiál: Ne’e haree liu ba edukasaun no formasaun, saúde no fornesimentu ba sistema bee moos, no infraestrutura ba saneamentu báziku sira. Daruak Dezenvolvimentu Ekonómiku: Ne’e aposta insentivu ba investimentu iha setor privadu, kriasaun ba empregu, diversifikasaun ekonomia no dezenvolvimentu iha setor agrikultura no prioridade ikus. Datoluk Konetividade Nasionál:dezenvolve portu, aeroportu, estrada rural no urbana sira inklui dezenvolvimentu ba lojístika nasionál ho kriasaun infraestrutura prosesamentu, armazenamentu, transporte marítima, rai-maran no aéreu. Konsellu Ministru defini valor $1.600 milloins dolar ba tetu fiskál OJE 2020. Kapitál Sosiál: Iha jerál reprezenta 30% hosi total OJE 2020, área edukasaun hetan aumentu sa’e ba 6% hosi OJE 2019 no 19% OJE 2018. Montante ba protesaun sosiál sei hetan aumentu 1% hosi OJE 2019 no 9% hosi OJE 2018, ba setór saúde hetan aumentu 39% hosi OJE 2019.  Setór Ekonómika no Infraestrutura: sei reprezenta 41% hosi total OJE 2020 nian, ho montante $654 milloins dolar ba setór ekonómiku, no $13.5 milloins dolar aloka ba infraestrutura sira ba projetu bee moos no saneamentu, ba Ministériu Agrikultura no Peska hetan kresimentu 29% hosi OJE 2019.

Dili, 30 Jullu 2019 – Ministériu Negósiu Estranjeiru no Koperasaun  (MNEK), Dionisio Babo, hasoru malu ho xefi Federasaun Industria Tailándia (FIT), Supant Mongkolsuthee ho nia membru, hodi diskuti investimentu iha rai laran. Objetivu husi hasoru malu ne’e koalia liu kona ba área potensiál ba investimentu iha Timor-Leste, hanesan indústria bázika. Deonisio Babo  hato’o  ba investór Tailándia konaba programa governu atuál ba lei investementu no aproveita mós enkoraja investór Tailándia hodi bele investe iha Timor-Leste. Xefe Federasaun Indústria Tailándia hateten katak Federasaun Indústria Tailándia akumula husi tipu oi-oin, husi indústria bázika to’o teknolojia informasaun avansadu.

Likisá, 30 Jullu 2019 - Fundasaun Alola atinji tán progresu signifikativu iha programa saúde inan no oan. Liu husi apoiu finanseiru kompaña ConocoPhillips, Alola habelar tán rede serbisu komunidade ho naran “Suku Hadomi Inan no Oan (SHIO)” iha suku Fatumasi no Mau-Meta, Munisípiu Likisá. Inagurasaun ne’e sai hanesan dalan ida atu konkretiza komitmentu Fundasaun Alola hodi hadia feto no labarik nia estatutu saúde. Jerente Alola ba programa SHIO, Maria Guterres hateten katak planu ida ne’e sira halo hamutuk ho entidade Saúde Munisipiu Likisá ne’ebé husu ba Fundasaun Alola atu bele implementa tán SHIO iha Suku Fatumasi no Suku Mau-Meta iha tinan ida ne’e. Maria Guterres hatutan tán katak Fundasaun Alola kontente tebes tambá bele aumenta tán suku rua ba programa SHIO iha Likisá. Fundasaun Alola sei akompanha suku rua ne’e to'o sira hamriik mesak. Maria Guterres mós agradese tebes ba suporta maka’as husi ConocoPhillips ne’ebé iha komitmentu tebes apoiu servisu iha Munisípiu Likisá to’o agora. Agradese mós Xefi Suku Fatumasi no Mau-Meta ho nia estrutura tomak tamba bele realiza planu ida ne’e. Komunidade suku rua kontente tebes ho inisiativa ida ne’e, tamba bele ajuda promove diak liu tan saúde inan no oan nomós haforsa asaun komunidade hodi prontu ajuda inan sira liu husi fasilidade saúde.

Dili, 31 Jullu 2019 - Servisu Água no Saneamentu (SAS) informa katak komunidade sira iha área Bekora no Bekusi provizóriamente sei la asesu ba be’e-mo’os tambá kanu transmisaun husi Reservatóriu Benamauk kotu iha loron 30 Jullu 2019. Ekipa Task Force Diresaun Jerál Água no Saneamentu (DGAS) liu husi Diresaun Nasionál Servisu Água (DNSA) observa katak kanu transmisaun liña 3 mak kotu iha mota laran (liña 2 ho diametru 150mm no liña 1 ho diametru 80mm) ne’ebé afeita husi ai-hun bo’ot ne’ebé monu hanehan kanu no diskunfia iha ema balun ne’ebé mak sunu ai sira ne’e. Ekipa Task Force DNSA konsidera servisu ne’e todan oituan maibé sei halo esforsu atu hadia kanu distribuisaun ne’e hodi normaliza be’e-mo’os ba komunidade iha tempu badak nia laran.

Dili, 31 Jullu 2019 - Sekretária Estadu ba Igualdade no Inkluzaun (SEII), Maria Monteiro de Jesus, akompaña husi Diretór Jerál Armando da Costa no Xefi Gabinete Tito Moreira, simu audiénsia husi ekipa United Nations (UN) Spotlight Initiative iha edifísiu SEII iha loron 30 Jullu 2019. Enkontru ida ne’e ho objetivu atu halo konsultasaun hodi identifika área prioridade sira ba preparasaun planu tinan tolu nian. Spotlight Initiative hanesan programa ida ne’ebé lansa husi UN hodi foka ba apoiu nasaun sira, inklui Timor-Leste, iha área kontra violénsia hasoru feto no labarik feto sira. Iha tinan ida ne’e, Timor-Leste hetan oportunidade servisu hamutuk ho UN Initiative Spotlight hodi suporta governu Timor-Leste iha implementasaun planu asaun nasionál atu bele rezolve situasaun violenta hasoru feto.

Dili, 11 Dezembru 2020 - Diretór Jerál Sekretaria Estadu Formasaun Profisionál no Empregu (SEFOPE) Paul Alves, ohin (11/12) iha nia knaar-fatin SEFOPE, Kaikoli, informa katak Governu Timor-Leste liuhosi SEFOPE, komunika ona ho nasaun tolu (3) mak hanesan Japaun, Kanadá no Irlanda, kona-ba atu haruka traballadór timoroan hodi ba servisu iha nasaun hirak ne'e. "Governu Japaun ami rasik to'o tiha iha ne'ebá ona no ita halo tiha ona enkontru tékniku [...] sira mós iha prontidaun atu simu timoroan hodi ba servisu iha ne'ebá. Maibé nia prosesu ne'e mak la hanesan ho Korea Súl", dehan Diretór Jerál SEFOPE. Nia hatutan, Governu Kanadá no Irlanda mós halo ona komunikasaun ho SEFOPE, maibé Governu Timor-Leste hasoru tiha impase polítika tanba ne'e kooperasaun seidauk la'o. "Sé iha ona sinál pozitivu ruma karik ita bele asina akordu [...]. Esforsu sira ne'e ita halo maibé depois de impase polítika ita seidauk follow up fila-fali", Paul Alves akresenta. Progresu hosi komunikasaun ho nasaun tolu ne'e, nia esplika tán, seidauk tama to'o iha faze asina akordu ruma ho sira tanba pandemia Covid-19 no impase polítika mak impede. Maibé Governu iha nafatin intensaun atu koopera ho nasaun hirak ne'e hodi haruka timoroan ba servisu iha ne'ebá.

Dili, 31 Jullu 2019 - Xefe Ezekutivu Telkomcel iha Timor-Leste, Yogi Bahar, ho nia tékniku sira aprezenta sistema dijitalizasaun pagamentu be’e nian ba Ministru Obras Públikas (MOP), Salvador Pires, iha loron 30 Jullu horseik. Dijitalizasaun ba sistema pagamentu be’e ne’e sei simplifika sistema no fasilita Diresaun Jerál Água no Saneamentu (DGAS) hodi hatama dadus ne’ebé integradu liu husi aplikasaun DGAS nian ne’ebé sei utiliza hodi kontrola be’e no hetan kontrolu husi DGAS sentrál. Sistema ne’e agora dadauk sei pendente hela tambá durante diskusaun iha sorumutu ne’e deside katak presija halo diskusaun kle’an liu tan ba sistema pagamentu refere atu nune’e wainhira implementa bele fasilita komunidade atu selu tarifa be’e-mo’os nian. Implementasaun tarifa be’e-mo’os ne’e bele hetan impaktu pozitivu ba governu no mós ba povu tamba ne’e hanesan kontribuisaun ida atu nune’e populasaun bele iha konsiénsia hodi uza be’e ho diak no bele sente nain ba be’e. Relasiona ba sistema tarifáriu ida ne’e, Telkomsel kria ona lista ho kategoria 3: Kategoria kliente doméstika: utilizasaun máxima mak litru 14.000 no sei kobra $0.20 sentavus ba kada litru 1,000. Karik konsumu be’e mak liu ona númeru máximu ne’eb’e determina ona (litru 14,000) mak sei kobra $0.40 sentavus ba kada litru 1,000. Kategori kliente sosiál (fontenáriu/torneira públika): sei kobra $0.10 sentavus ba kada litru 1,000 no kategori sosiál (igreja, masjid, ospitál, pagoda, eskola, nst): sei kobra $0.15 sentavus ba kada litru 1,000.

Iha ámbitu komemorasaun Aniversáriu ba dala-20 Loron Konsulta Populár ne’ebé akontese iha loron 30 Agostu 1999 no Misaun INTERFET nian, Komisaun Organizadora ba selebrasaun ne’e sei organiza programa ne’ebé bo’ot, inklui atividade iha Munisipiu hotu-hotu hahú husi loron 31 Jullu to’o 31 Agostu 2019.  Kalendáriu ba selebrasaun iha Munisípiu mak hanesan ba Lospalos: 31 Jullu – 1 Agostu, Baukau: 2 - 3 Agostu, Vikeke: 5 - 6 Agostu, Manatutu: 7 - 8 Agostu, Dili: 9 - 10 Agostu, Aileu: 11 Agostu, Ainaru: 12 - 13 Agostu, Manufahi: 14 - 15 Agostu, Kovalima: 16 - 17 Agostu Bobonaru: 19 - 20 Agostu, Ermera: 21 - 22 Agostu, Likisa: 22 - 23 Agostu no Oe-Cusse: 23 - 24 Agostu. Atividade ne’ebé sei realiza iha kapitál Dili entre loron 1 to’o 24 Agostu mak hanesan Exibisaun Pintura, Exibisaun Fotográfika, Exibisaun Dokumentáriu (iha Televizaun), Kompetisaun Kulturál (Dansa tradisionál, pintura, nst), Atividade Edukasionál iha eskola no Palestra oi-oin iha UNTL.

Dili, 31 jullu 2019 - Embaixadór Uniaun Europeia, Alexandre Leitão, hato’o kumprimentus despedida no informa kooperasaun ho Timor-Leste  ba Prezidente Repúblika, Francisco Guterres Lú Olo iha Palácio Prezidensiál Nicolau Lobato, Dili. Iha enkontru dahikus ho Prezidente Repúblika, embaixadór Uniaun Europeia informa nia misaun ne’ebé sei remata iha 31 agustu, hafoin tinan-tolu hala’o knaar iha Timor-Leste. Iha oportunidade ne’e, Alexandre Leitão fó hanoin hikas fila fali knaar Uniaun Europeia iha Timor-Leste ne’ebé la’ós de’it nu’udar ajénsia kooperasaun maibé mós entidade ho natureza veikula polítika komun estadu membru 28. Uniaun Europeia hafoin tratadu ne’ebé asina iha Lisboa iha 2007 sai entidade ida ho dimensaun polítika. Entidade ne’e transmite polítika esterna ho kompeténsia eskluziva ba komérsiu internasionál no negosiasaun hala’o husi Uniaun Europeia, la’ós Estadu membru. Uniaun Europeia nu’udar parseiru estratéjiku ba Timor-Leste ba tinan naruk.  Embaixadór informa kona-ba kooperasaun iha area nutrisaun, kombate desflorestasaun, produsaun agrikultura,  kombate korupsaun, hadi’ak finansas públikas, Parlamentu Nasionál, Tribunal Rekursu, boa governasaun, diversifikasaun ekonómiku no desentralizasaun. Uniaun Europeia no Nasoens Unidas lansa Spotlight Initiative, programa ba tinan-barak ho osan hamutuk EUR 500 miloens atu kontra violénsia hasoru feto. Uniaun Europeia nu’udar kontributór prinsipál ba inisiativa ne’e. Ba Timor-Leste sei aloka osan hamutuk EUR 12 miloens.

Díli, 20 Setembru 2019 - Primeiru-Ministru, Taur Matan Ruak akompaña husi Espoza Isabel da Costa Ferreira partisipa iha Marcha da Memória (Austrália, Nova Zelândia, & Timor Leste) hahú husi Resintu Palásiu Governu ba Sentru Konvensõens Díli (CCD) iha Resintu Palásiu-do-Governu. Hafoin Marcha da Memória kontinua kedas ho han meudia hamutuk ho Eis Komandante INTERFET, Jenerál Peter John Cosgrove akompaña husi Espoza ho Ministra Defeza Austrália, Linda Reynolds no eis membru INTERFET sira iha ámbitu Selebrasaun Tinan 20º Aniversáriu Misaun INTERFET tama iha Timor.

Dili, 31 Jullu 2019 - Universidade Nasional Timor Lorosa’e (UNTL) koopera ho Organizasaun Saúde Mundiál (OMS) hodi halao atividade Peer Education, iha kampus UNTL antigu Kaikoli, Dili iha loron 30 Jullu 2019. Objetivu husi atividade peer education ida ne’e atu koalia konaba Moras La-hada’et, liu-liu asuntu impaktu tabaku no álkol ba saúde estudante sira, tamba estudante nu’udar futuru nasaun nian. Atividade ne’e fahe ba etapa rua: etapa dahuluk hahú ona iha loron tersa-feira (30/07), fatin Kampus Kaikoli, no ba atividade daruak nian sei halao fali iha loron sesta-feira (02/08), fatin Kampus Sentrál UNTL. Ekipa doutores MS-OMS mos enkoraja estudantes ho sivitas akadémiku ne’ebé mak iha dúvida ka interesse atu hatene liu tan kona-ba saida mak Moras La-hada’e no ninia impaktu atu hakbesik-an ba doutór sira hodi husu informasaun no klarifikasaun. Aktividade Peer Education ne’e envolve husi doutór nain 7 ne’ebé mak mai husi Ministériu Saúde (MS) destakadu ba OMS no sivitas akadémiku  UNTL (Estudante, Dosente no Tékniku Administrativu).

Dili, 31 Jullu 2019 - Centro Nacional Chega (CNC) liu husi Unidade Solidariedade ba Sobrevivente halo konsulta públika kona-ba Programa Hakbi’it Sobrevivente Vuneravél iha Salaun Konferénsia CNC, antigu Komarka Balide iha loron 30 Jullu 2019. Konsulta ida ne’e atu rona sujestaun, ideia no krítika husi Organizasaun Sosiedade Sivíl (OSS), husi estudante no sobrivivente sira ho objetivu atu hadia no kompleta esbosu Programa Hakbi’it Sobrevivente Vuneravél molok aprova no implementa. Konsulta ida ne’e realiza ho partisipante hamutuk 60  ne’ebe mak reprezenta sobrevivente sira husi kada Munisípiu no Postu Administrativu, Ministériu relevante (MSSI, MS, JS) no mós estudante sira.

Dili, 31 Jullu 2019 - Centro Nacional Chega (CNC)! hamutuk ho parseiru sira hanesan Komisaun Nasional Timor-Leste ba UNESCO, Ministériu Administrasaun Estatal (MAE), Diresaun Arkuivu Nasionál Timor-Leste no AMRT organiza Diskusaun Meza Redonda Esbosu Lei Arkivu Nasionál Timor-Leste. Diskuzaun ne’e sei hala’o durante loron tolu husi 31 Jullu to’o 02 Agostu 2019, iha Salaun Konferénsia Centro Chega! Antigu Komarka Balide, Dili. Vise-Ministru Administrasaun Estatal, Abilio Caetano hateten katak diskusaun atu salvaguarda patrimóniu dokumentál, katak salva no halót halo didi’ak dokumentu ne’ebé konsidera patrimóniu ita hotu nian, nu’udar prátika husi kuadru legál, hanesan dokumentu importante, Lei ba polítika Nasionál Arkivu Públiku no Privadu ho Dekretu-Lei ne’ebé trata kona-ba sistema Nasional Arkivu. Diretór Ezekutivu CNC Hugo Maria hateten katak, ita rona ema nia memória, halo vizita ba sítiu istóriku no mos komemora eventu istóriku sira, maibé atu fortifika buat hirak ne’e  mak presiza arkivu, tamba ne’e tempu to’o ona para atu lori esbosu Lei ne’e ba halo diskusaun públiku. Hugo Maria hatutuan tan katak pesoál ka Organizasaun Arkivu balun iha rai seluk sei todan atu entrega arkivu sira ne’ebé rai hela iha sira nia nasaun mai Timor-Leste, tamba seidauk iha enkuadramentu legál ruma atu bele garante rai arkivu sira ne’e.

Díli, 01 Agustus 2019 - Sekretáriu Estadu Formasaun Profisionál no Empregu (SEFOPE) liuhosi Diresaun Nasionál Empregu, Departamentu Eksteriór fahe sertifikadu ba kandidatu traballadór 222 ne’ebé  hetan oportunidade atu ba servisu iha Austrália liu husi programa SWP. Formasaun hala’o iha ETDA liuhosi apoiu kooperasaun SEFOPE, DFAT no Palladium/WDPTL. Formasaun ne’ebé hala’o durante fulan rua ne’e ho objetivu atu prepara didiak tarballadór sira iha área komunikasaun atu garante traballadór hodi bele pasa informasaun ba malu ho diak entre traballadór ho kompaña. Diretór Jerál Paul Alves hateten katak haksolok tebes ho traballadór ne’ebé servisu iha Austrália tamba sira hatudu ona kompartamentu no disiplina  ne’ebe diak, maske sei difikulta ituan iha lian inglés. Diretór Jerál mos hatutan tan katak mezmu hasoru preokupasaun sira hanesan ne’e maibé SEFOPE sei esforsu no kontinua halo kooperasaun ho governu Austrália  liu husi WDPTL hodi fó formasaun kona-ba lian inglés.

Díli, 01 Agostu 2019 - Ministru Agrikultura no peskas, Joaquim Gusmão, Akompaña husi Asesór Ezekutivu simu Audénsia husi Investor Índia iha Ministériu Agrikultór no Peskas (MAP), iha MAP Comoro, Dili, iha loron 31 Jullu 2019. Objetivu husi enkontru ne'e  atu buka hatene poténsial  ba investementu liu-liu iha area peskas, tamba investór ne’e iha intrese atu investe iha Timor-leste. Ministru Agrikultura no Peskas, Joaquim Gusmão, hateten katak, hateten Tasi Timor iha poténsia bo’ot atu diversifika ekonomia doméstika, maibé durante ne’e sei menus atensaun ba Setor ne'e. Nune’e, estadu iha dalan rua atu desenvolve setór peskas mak hanesan: uja orsamentu estadu ne’ebé mai husi Fundu Petrolífera no bele mós husi partisipasaun setór privadu.

Dili, 01 Agostu 2019 - Jestaun Seniór Komisaun Anti-Korupsaun (CAC) ne’ebé kompostu husi Komisáriu Sergio Hornai, Komisáriu Adjuntu ba Investigasaun Augosto Castro, Komisáriu Adjuntu ba Prevensaun no Sensibilizasaun Luis Sampaio no Komisáriu Adjuntu ba Asuntu Apoiu Kooperasaun Alexandre Freitas halo audiénsia kortejia ba Primeiru Ministru (PM) Taur Matan Ruak iha Palásiu Prasa Proklamasaun, iha loron Kuarta-feira 31 Jullu 2019 lokraik. Iha enkontru ne’e, Jestaun Seniór CAC aprezenta ba PM estadu nia preokupasaun iha prevensaun no kombate korupsaun iha Timor-Leste nomos hato’o CAC nia disponibilidade no komitmentu hodi kolabora ho instituisaun estadu no órgaun soberanu tomak hodi aprezenta informasaun no husu opiniaun. Durante audiénsia, CAC hato’o mos informasaun kona-ba esforsu ne’ebé CAC halo tiha ona no simu rekomendasaun husi PM hodi aselera estratejia ba prevensaun no kombate korupsaun iha rai-laran. CAC mos aprazenta nia programa tolu ba PM: Planu Prioridade Servisu, Planu Estratéjiku ba periodu 2021 – 2025 no Planu Estratéjiku Nasionál ba Prevensaun no Kombate Krimi Korupsaun.

Austrália, 31 Jullu 2019 - Sekretáriu Estadu Formasaun Profisionál no Empregu (SEFOPE) liu husi Adidu traballu Timor-Leste ba Austrália, Antonio Armindu ho nia ekipa halo vizita ba ajénsia sira ne’ebé fó servisu ba traballadór Timor-oan iha Mildura, Melbourne, Tasmania, iha Tersa loron 30 Jullu 2019. Vizita ne’e halao durante semana ida ho objetivu atu koalia kona-ba oinsa bele aumenta númeru traballadór ba programa SWP. Iha enkontru refere, ajénsia Grapeco kompremitidu atu aumenta númeru traballadór husi Timor-Leste iha tinan ida ne’e tamba apresia tebes ho traballadór Timor-oan sira nia étika servisu.

Dili, 01 Agosto 2019 - Prezidente Interinu ZEEMS TL, Arsenio Bano, halo enkontru ho Primeiru Ministru (PM) Taur Matan Ruak iha Palásiu Governu, Dili, hodi informa ba Xefe Governu atividades no servisu iha ZEESM ne'ebé lao hela. Prezidenti Interinu sei asumi responsabilidade ba ZEEMS TL durante loron 120 nia laran. Durante enkontru, Arsenio hato’o mos nia sentidu agradesimentu ba aseitasaun husi Xefe Governu no akresenta katak servisu sei kontinua nafatin lao ho normál hodi projetu hotu bele kompleta no kumpri kontratu tuir prazu ne’ebé estabelese ona. PM informa katak kooperasaun entre governu sentrál ho ZEEMS TL sei kontinua nafatin hanesan, sein alterasaun ruma.

Díli, 2 Agostu 2019 - Sekretáriu Ezekutivu Fundu Dezenvolvimentu Kapitál Umanu (FDCH), Isménio Martins, ho Diretór Ezekutivu Telkomsel iha Timor-Leste, Yogi Bahar, asina Memorandum of Understanding (MoU) iha edifísiu FDCH, Palásiu Governu Dili. Objetivu husi asina MoU ne’e atu hametin kooperasaun hodi servisu hamutuk entre FDCH ho Telkomcel liu-liu iha área formasaun hodi hadia kapasidade no abilidade funsionáriu sira ne’ebé servisu hanesan Sekretariadu Tékniku FDCH. Hafoin asina MOU, Isménio hateten katak sei loke dalan, iha tempu badak nia laran, ba Sekretáriadu Tékniku FDCH sira hodi tuir formasaun iha Telkom Corporate University, iha Indonézia, no partisipante ne’ebé remata formasaun sei simu títulu foun no sertifikadu ho padraun internasionál. Iha fatin ne’ebé hanesan, Yogi hato’o agradesimentu ba konfiansa husi FDCH no deklara importánsia husi Telkomsel nia prezensa iha Timor-Leste ne’ebé foka mos ba dezenvolvimentu rekursus umanus.

Dili, 01 Agostu 2019 - Governu Timor-Leste liu husi Ministériu Saúde (MS) selebra semana mundiál susu-be’en inan nian husi loron 1 to’o 31 fulan Agostu no deside fulan Agostu nu’udar Fulan Susu-be’en Inan nian ho tema globál “Haforsa Família Fó Apoiu ba Inan Sira Hodi Fó Sus-be’en Inan ba Bebé”. Vise-Ministra Saúde ba Kuidadu Saúde Primária hateten katak Iha fulan Agostu nia laran Ministeriu Saúde sei fahe vitamina A, aimoruk lumbriga no mikronutriente u’ut iha fasilidade saúde sira hotu, tamba ne’e husu ba Inan sira hotu atu lori oan sira ne’ebé ho idade tinan 5 mai kraik ba fasilidade ne’ebé besik atu nune’e bele simu suplementu ne’e, nomós sei garante protesaun, advokasia, promove no apoiu ba inan sira atu fó-susu ba bebé, eskluzivamente hahú husi bebé foin moris to’o fulan 6 no kontinua to’o tinan 2. Vise-Minstra Saúde ba Kuidadu Saúde Primária, Élia dos Reis Amaral, hodi Ministériu Saúde nian naran apela mós ba povu tomak liu-liu ba inan feton sira katak susu-be’en inan nian hanesan fundasaun ba moris tamba fó nutrisaun ba bebé no hasa’e Imunidade no reziténsia bebé nian hodi proteje bebé husi moras oin-oin. Vise-Ministra akresenta tan katak fó susu esklusivamente sei estimula involusaun oan-fatin hafoin tur-ahi, hapara ran nakfakar depois tur-ahi, hadok inan husi anemia, prevene inan isin rua sedu, haforsa relasaun emosionál entre inan ho bebe, no mós diminui risku kankru ba bebé no nia-an rasik.

Díli, 05 Agostu 2019, Liuhosi pájina ofisiál Facebook Gabinete de Apoio à Actividade do Cônjuge do Presidente da República, Konjuge PR, Cidália Guterres apela ba feto foinsa’e sira atu prepara-an didiak ho valor pozitivo antes sai inan. "Valór sira ne'ebé nasaun ne'e iha, transmiti husi ita inan ba oan sira, tanba ita maka ko'us no husik tempu barak liu ho ita nia-oan sira. Tanba ne'e feto sira liuliu ba feto foinsa'e sira tenke prepara sira nia-an di'ak liu ho valor pozitivu sira, nune'e bainhira sira sai inan, sira iha ona potensiálidade oioin hodi bele transmite ba oan sira”.

Díli, 5 Agostu 2019: S.Exa. Primeiru-Ministru Taur Matan Ruak, segunda feira ne’e iha Palasiu Governu, simu audiensia despedida Embaixador Uniaun Europeia nian mai Timor-Leste, Alexandre Leitão, ne’ebé misaun remata ona iha Timor-Leste. Antes atu husik Timor-Leste, Embaixador Leitão aproveita fó agradesimentu ba Xefe Governu ba kooperasaun ne’ebé hala’o ona durante ne’e entre Governu Timor-Leste ho Uniaun Europeia iha nia lideransa hanesan Embaixador. Xefe Governu mós aproveita agradese no fó Kumprimentus ba Embaixadór Leitão ba nia serbisu no dedikasaun ne’ebé fó suporta maka’as ba Timor-Leste hodi hetan apoiu nafatin hosi EU.

Jakarta, 04 Agostu 2019 - Asean Football Federation (AFF) haktuir katak jogador Paulo Freitas (Galy) Timor-Leste ne’ebé durante ne’e Indonézia deskonfia katak halo falsifikasaun tinan iha torneiu AFF Sub-15 2019 ne’e laloos. Alein Indonézia, Myanmar no Singapura mos halo protesta ba AFF hodi halo investigasaun klean kazu ne’ebé Indonézia levanta hasoru kapitaun ekipa Timor-Leste, Galy, kona-ba falsifikasaun dokumentu. Hafoin AFF bolu Federasaun Futeból Timor-Leste (FFTL) hodi investiga, iha Domingu 04 Agostu 2019, AFF fó sai rezultadu investigasaun katak Timor-Leste la-halo falsifikasaun ba dokumentu jogadór Galy.

Kovalima, 03 Agostu 2019 – Movimentu Asaun Ekonomia Komunitária (MAEKOM) kolleita ba da-neen manu-frangu 2.500 iha Suku Belacasac, Postu Administrativu Maukatar, Munisípiu Kovalima. Prezidente MAEKOM, Rui Castro hateten katak loron ohin kolleita hamutuk 4,000 manu-frangu iha Maucatar no Salele. Iha fulan Dezembru, Munisípiu Kovalima sei atinji to’o 10.000 manu-frangu ne’ebé mai husi grupu haat ne’ebé hakiak hela. Tamba ne’e, husu ba Kovalima-oan tomak atu nafatin hasa’e númeru hodi responde merkadu bo’ot ne’ebe sei mosu liu-liu iha merkadu Suai Supply Base. Prezidente MAEKOM hatutuan tan katak hakiak manu-frangu nu’udar industria família nian tanba ne’e nafatin husu ba Timor-oan tomak atu investe iha setór produtivu agríkola nian hodi hadi’ak ekonomia família. Administradór Munisípiu Kovalima, Afonso Nahak hateten katak sente kontente ho prezensa MAEKOM tanba hanorin komunidade atu investe rasik iha setór produtivu no agradese mos ba komunidade ne’ebé harii rasik nia manu-luhan, tamba bele sai modelu ida ba komunidade agrikultór seluk. Administradór  prontu atu fó apoiu atividade MAEKOM no komunidade ne’ebé hakarak investe iha setór integradu agríkola iha Munisipiu Kovalima.

Díli, 05 agustu 2019 - Iha sorumutu ho Komisáriu Comissão Anti Corrupção (CAC), Sergio da Costa Hornai iha Palásiu Prezidensiál Nicolau Lobato, Prezidente Repúblika Francisco, Guterres Lú Olo fó nia apoiu tomak ba CAC hodi kombate korupsaun atu hametin liután estadu. Prezidente Repúblika fó-sai katak kombate korupsaun sai parte kompromisu polítiku ne’ebé hato’o tiha ona publikamente katak atu harii demokrasia ida ne’ebé justu, estável, ekilibradu depende ba kapasidade estadu atu aplika ho seriedade no rigór tuir prinsípiu boa governasaun. Prezidente Repúblika enkoraja CAC atu kontinua halo reuniaun ho instituisoens estadu, eskola no públiku kona-ba kombate korrupsaun. Komisáriu CAC, Sergio da Costa Hornai, aprezenta Planu Prioridade Serbisu, Planu Estratéjiku no Polítika Nasionál ba Prevensaun no Kombate Krimi Korrupsaun. Komisáriu CAC informa mós kona-ba progresu no dezafiu ne’ebé instituisaun hasoru. Dezafiu ne’ebé CAC hasoru mak enkuadramentu legál, rekursu umanu, Lei Protesaun ba Testamuña no edifísiu.

Díli, 26 Setembru 2019 -  Hafoin Primeiru-Ministru Taur Matan Ruak hala'o enkontru semanál ho Prezidente Repúblika, Franscisco Guterres Lu-Olo iha Paláziu Prezidente, jornalista sira halo entrevista hodi husu mós kona-ba kazu Aimutin. Hatan ba jornalista sira PM hateten, "Kazu ne’e kriminál, ita hein justisa mak sei lao, kualker forma saída mak hateten situasaun kontroladu iha kedas tempu ne’ebá, ita-nian PNTL halo serbisu di’ak, situasaun kontroladu, ema hotu-hotu lao hanesan baibain filafali ida hanesan buat ne’e ké ita bele praganiza ba ita-nian sidadaun, ita lamenta ne’ebé mate, ita hein katak aban bainrua labele akontese tan, i hotu-hotu ne’ebé halo inisiativa respeita malu, labele provoka malu, tanba vida ida ké lakon ne’e vida ida ké falta, tanba ne’e lamenta tebetebes, mas ita mós elojia serbisu ita-nian Polísia Nasionál ké lalais iha tempu no fatin ultrapasa hodi labele haboot, labele hada’et ba tan iha fatin seluk."

Díli, 05 Agostu 2019 - Provedór Adjuntu ba área Boa Governasaun Miguel Pereira, akompaña husi Provedora Adjunta ba área Direitus Umanus Benícia Magno, lidera enkontru entre liña Ministeriál ho instituisaun estadu ne'ebé servisu interligadu ba asuntu vendedores ambulante, reprezentante Organizasaun Sosiedade Sivíl ne'ebé hamahan-an iha Rede Defensor Direitus Umanus nomós ho reprezentante vendedores ambulante, iha Salaun Biblioteka PDHJ, Kaikoli. Objetivu husi enkontru ne'e mak atu troka opiniaun hodi buka solusaun ba problema públiku ho intervensaun guarda seguransa iha terrenu ne'ebé bazeia ba Dekretu Lei Nú 23/2008, 27 Agostu kona-ba Hijiene no Orden Públiku. Relasiona ho problema públika ne'ebé mak iha, PDHJ ho inisiativa rasik kria liña mediasaun entre Governu ho vendedores ambulante, atu nune'e parte rua bele kolabora malu hodi buka solusaun ne'ebé diak ba problema ne'ebé iha. Partisipante husi instituisaun estadu ba enkontru ne'e mak Ministériu Administrasaun Estatál (MAE) ne'ebé reprezenta husi Xefi Jestaun Merkadu Munisípiu Dili, Ministériu Indústria no Ambiente (MIA) ne'ebé reprezenta husi Diretór Jerál, Diretór SERVE, Komandante PNTL Munisípiu Díli.

Dili, 06 Agostu 2019 – Ministru Obras Públikas (MOP), Salvador Pires deklara  hafoin partisipa debate envelope fiskál 2020 iha salaun Ministériu Finansas (MF), Aitarak-Laran, Dili, katak Governu sei halo lansamentu fatuk-dahuluk ba konstrusaun estrada husi Baukau to’o Vikeke iha loron 09 Agostu, iha Postu Administrativu Venilale, Munisípiu Baukau. MOP liu husi Unidade Jestaun Projetu (PMU) distribui ona konvite ba membru Governu no autoridade relevante hodi partisipa serimónia lansamentu. konstrusaun estrada Baukau-Vikeke sei fahe ba trosu rua: trosu Baukau-Venilale no Venilale-Vikeke. Kompania Internasionál China Overseas Engineering Group (COVEG) nu’udar manán nain ba tenderizasaun ne’ebé publika husi Komisaun Nasionál Aprovizionamentu (CNA) hodi lidera projetu konstrusaun. Banku Dezenvolvimentu Aziátiku (ADB) mak fó empréstimu orsamentu ba konstrusaun estrada refere ho montante millaun 44 dólares. Empréstimu regulár ba finansiamentu nian hamutuk millaun 19 dólares no empréstimu konsensionál ho montante millaun 25 dólares ba atualizasaun estrada Baukau-Vikeke ho distánsia kilometru 58.

Díli, 06 Agostu 2019 – Primeiru Ministru (PM), Taur Matan Ruak, konvoka reuniaun ho membru Governu sira hodi debate kona-ba Envelope Fiskál ba 2020, iha Salaun Enkontru Ministériu Finansa, Aitarak-laran, Díli. Reuniaun ne’e realiza ho objetivu atu membru Governu sira ajusta ideia no hanoin hamutuk hodi prepara-an didiak hodi bele hatan ho diak ba preokupasaun deputadu sira nian bainhira halo diskusaun ba Orsamentu Jerál Estadu (OJE) 2020 iha tempu badak. Ministra Finansas Interina (MF), Sara Brites, aproveita oportunidade ida ne’e hodi esplika ba membru Governu sira hotu ezekusaun no estadu ezekusaun OJE 2019.

Díli, 06 Agostu 2019 – Prezidente Komisaun Funsaun Públika (KFP) ofisialmente loke teste promosaun grau ba funsionáriu públiku hamutuk 10.455 husi grau B to’o grau G bazeia ba Dekretu Lei Nú  5/2019, 27 Marsu kona-ba rejime promosaun, alterasaun dahuluk ba Dekretu-Lei Nú 1/2018. Objetivu husi teste refere mak atu fo oportunidade ba funsionáriu públiku sira ne’ebé prense rekezitus hodi hasae sira nia grau nomós atu fo serteza ba dezenvolvimentu kareira no hasae funsionáriu sira nia motivasaun servisu. Teste promosaun ne’e foin realiza ba dahuluk iha istória Administrasaun Públika, tamba desde 2002 to’o 2019, promosaun ne’e sei refere ba ida-idak nia polítika instituisaun, no durante ne’e seidauk iha sistema ne’ebé mak defini diak hodi promove funsionáriu sira nia kareira profisionál, liu-liu ba funsionáriu sira husi Munisípiu. Hahú ohin ba oin, KFP sei loke teste ba promosaun kareira iha tinan-tinan, atu nune’e funsionáriu sira ne’eb’e mak seidauk hetan promosaun bele tuir fila fali iha tinan oin. Teste realiza ho 350 kandidatus kada loron, 175 parte dader no 175 ba loraik. Teste promosaun hahú halao ohin to’o finál Setembru tinan ne’e, iha edifísiu eis Kaza Europa. Abertura teste promosaun ida ne’e hetan partisipasaun husi Sekretáriu Estadu Protesaun Sivíl (SEPS), Sekretáriu Estadu Komérsiu no Indústria (SECI), IGE, CAC no PDHJ.

Singapura, 07 Agostu 2019 - Governu Timor-Leste liu husi Ministru Justisa (MJ), Manuel da Costa, asina Konvensoins Internasionál ho naran “Singapore Convention on Mediation, iha Singapura dader ne’e. Objetivu husi konvensaun ida ne’e mak hanesan instrumentu esensiál ba mediasaun atu rezolve disputa komersiál internasionál nomós hanesan métodu alternativu no efikás ba rezolusaun litíjius komersiais, atu nune’e bele reforsa asesu ba justisa iha mundu tomak. Konvensaun refere sei kontribui mos ba dezenvolvimentu sistema komersiál globál ne’ebé maduru no bazeadu ba regras. Konvensaun ida ne’e hetan partisipasaun husi nasaun 46 (inklui Timor-Leste) no MJ-RDTL simu kompeténsia husi Konsellu Ministru iha loron 24 Jullu liu-bá hodi bele partisipa iha serimónia ida ne’e.

Dili, 06 Agostu 2019 - Ministru Obras Públikas (MOP), Salvador Pires, hafoin partisipa iha debate pakote fiskál OGE 2020 ne’ebé realiza iha Ministériu Finansas (MF), hateten katak Governu sei halo dizitalizasaun ba sistema eletrisidade iha 2020. Atualmente, Eletrisidade Timor-Leste (EDTL) uza sistema manual ba distribuisaun liña enerjia eletrisidade no ida ne’e difikulta tebes tékniku EDTL wainhira halo manutensaun ba avariasaun iha liña distribuisaun. Relasiona ho asuntu enerjia eletrisidade ba Feeder I, ba área Komoro to’o Tasi-Tolu, ne’ebé foin lalais avaria, ekipa EDTL la konsegue deteta ka identifika lalais nia falla tamba sistema sei manuál hela. Ho buat sira ne’e hotu mak Governu liu husi MOP prepara ona planu no programa hodi implementa sistema dijitál ba eletrisidade iha tinan oin no fundu ba implementasaun refere mai husi osan empréstimu, husi ADB no seluk tan. Entretantu, MOP dehan katak presija halo konsolidasaun ba rekursu no aprovasaun iha liña ministériu hodi bele hare’e ba risku sira hotu, atu wainhira projetu refere bele realiza ho diak, ho kualidade no atu bele asegura mos investimentu hodi lao ho diak.

Dili, 07 Agostu 2019 - Eis-Komandante Líder Pró-Otonomia ba Indonézia iha tinan 1999, Eurico Guterres, sei marka prezensa iha Grande Entrevista ne’ebé sei halo iha Kinta-Feira 08 Agostu 2019. Ekipa GMN TV konvida Eurico ba Grande Entrevista hodi koalia kona-ba lalaok Rekonsiliasaun Polítika. Entrevista refere sei halao iha Estúdiu GMN TV, iha loron Kinta-Feira, 08 Agostu 2019, tuku 8 kalan Oras Timor-Leste (OTL). Relasiona ho ida ne’e, GMN TV fó sai ba públiku atu bele asisti diskusaun refere ih kanál televizaun GMN TV, kanál  YouTube GMNTV online nomós iha livestreaming pájina ofisiál GMN TV - www.gmntv.tl/live.

Díli, 07 Agostu 2019 - Sekretáriu Estadu Kooperativas (SECoop), Arsenio da Silva, partisipa serimónia asina akordu entre Asosiasaun Emprezária Muller Timor-Leste (AEMTL) ho Servisu ba Registu no Verifikasaun Emprezariál (SERVE), iha Akait. Akordu ne’e hanesan Nota Entendimentu (MoU) ne’ebé ho objetivu hanesan baze fundamentál atu hari’i kooperasaun mutuál entre parte rua iha futuru. Durante serimónia, Arsenio hato’o parabéns no enkoraja AEMTL hodi envolve feto-maluk iha setór privadu. Konstituisaun-RDTL, iha artigu 138, hateten katak iha piler tolu ne’ebé importante atu hasae kresimentu ekonomia rai-laran, mak hanesan Setór Públiku, Setór Privadu no Kooperativas. Nune’e, Governu sempre disponível hodi halo parseria ho parte hotu-hotu. Serimónia ne’e hetan mos partisipasaun husi Prezidente CCITL Oscar Lima, Prezidente BNCTL, Reprezentante MAP no Reprezentante IADE.

Díli, 07 Agostu 2019 - Ospitál Nasionál Guido Valadares (ONGV), liu husi Departamentu Kontrolu Kualidade, realiza treinamentu loron rua ne’ebé foka ba Saúde Maternál no Labarik, iha HNGV Point of Care Quality Improvement (PoCQI). Treinamentu refere hetan apoiu husi Organizasaun Mundiál Saúde (OMS) ho objetivu atu mellora kualidade atensaun ba inan no bebé foin moris sira. Treinamentu ne’e realiza husi profisionais saúde ne’ebé mak kompleta formasaun iha Índia, tinan kotuk, nomós hetan partisipasaun husi profisionais saúde Departamentu Maternidade, Pediatria no Emerjénsia (DMPE).

Díli, 07 Agostu 2019 - Prezidente Repúblika (PR) Francisco Guterres Lú Olo halao enkontru semanál ho Majór Jenerál Falintil-Forsa Defeza Timor-Leste (F-FDTL), Lere Anan Timur, iha Palásiu Prezidensiál Nicolau Lobato, Ai-tarak Laran. Objetivu husi Sorumutu ne’e atu koalia kona-ba F-FDTL nia preparasaun atu asegura seguransa ba Komemorasaun Tinan 20 iha Loron Konsulta Populár 30 Agostu no Loron Prezensa Forsa ba Dame INTERFET iha Loron 20 Setembru. Lere Anan Timur hateten katak F-FDTL sei servisu hamutuk ho Polísia Nasionál Timor-Leste (PNTL) hodi fó apoiu seguransa ba bainaka internasionál, liu-liu ba Xefe-Estadu no Xefe-Governu husi nasaun amigu sira.

Dili, 08 Agostu 2019 - Primeiru Ministru (PM) Taur Matan Ruak hala’o enkontru semanál ho Prezidente Repúblika, Francisco Guterres Lú Olo, hodi informa atividade VIII Governu konstitusionál, iha Palásiu Prezidensiál Nicolau Lobato, Aitarak-laran, Dili. Primeiru Ministru hateten katak iha enkontru semanál ne’e kolia kona-ba asuntu rua, Orsamentu Jeral Estadu (OJE) 2020 no preparasaun ba seremónia tinan-20 Aniversáriu Referendum. Relasiona ho OJE 2020 Governu halo preparasaun hodi bele kumpri prazu ne’ebé Lei haruka, katak 15 Outobru tenke tama ona iha Parlamentu Nasional (PN).

Díli, 07 agostu 2019, Espoza Prezidente Repúblika, Cidália Nobre Guterres simu labarik na’in 35 iha Palásiu Prezidensiál Nicolau Lobato, Aitarak Laran, hodi rona sira nia difikuldade atu fila ba eskola. Labarik na’in 35 durante ne’e, Forum Komunikasaun Juventude (FCJ) Oratóriu Dom Bosco mak fó atensaun, labarik sira ne’e vitima hosi violénsia oin-oin ne’ebé mak ohin loron hela iha uma-mahon. Espoza PR ofisialmente fó apoiu finanseiru no motiva labarik na’in 35, feto 25 no mane 10 hodi selu propinas eskola no uniforme. Labarik sira ne’e mai hosi nivel pré-primaria to’o sekundária no maihosi munisípiu Ainaro, Ermera, Likisá (Tibar) no Díli. Entre labarik sira ne’e balu hela iha uma mahon nu’udar vitima hosi Violénsia seksuál no violénsia bazeai ba jéneru. “Estadu nia dever atu asegura bem-estar povu, liu-liu labarik sira iha idade eskolar ne’ebe presiza tebes tulun. Maske ha’u nia gabinete laiha kbi’it finansial bo’ot atu tau matan ba imi, maibé importante mak ita hahú hamutuk programa hodi Re-integra fila-fali imi ba eskola, atu imi bele hetan oportunidade ba edukasuan, tamba ne’e imi nia direitu fundamental no aban bainrua imi bele sai ema ne’ebe iha kapasidade atu kontribui ba ita-nia rain, Timor-Leste”, dehan espoza PR.  “Ha’u husu ba imi atu iha iha boa vontade atu ba eskola, ne’e bele sai modelu atu motiva labarik sira seluk, imi presiza disiplina iha imi nia moris, buka aprende nafatin, hamtauk Maromak, respeita ema ne’ebe idade bo’ot liu inklui inan-aman, respeita imi nia-an rasik hodi evita involvimentu iha atividades ne’ebé la produtivu (ransu livre /pergaulan bebas) ne’ebe bele estraga imi-nia futuru. Presija buka atividades kreativas atu habelar imi-nia talentu no hariku imi nia an ho hanoin katak futuru rai ne’e iha imi nia liman nune’e imi tenke forti atu hateke ba oin no keta haluha imi nia dezisaun oras ida, sei iha impaktu naruk ba vida tomak”. Espoza PR esplika. Graciana, tinan 14, agradese ba apoiu no sei esforsu estuda makaas hodi bele hetan rezultadu ne’ebé diak. Partisipa iha sorumutuk ne’e maka Diretór Nasional Fundasaun Oratorio Dom Bosco Damiaun Pereira ho estrutura.  FCJ hamrik iha 1997 nu’udar organizasaun sosidade sivil ida ne’ebe fo atensaun hodi halibur labarik vitima hosi violensia baseia ba jeneru, violensia sexual/insestu no abandonada, hosi idade 0 to’o 18.

OMS liu husi kanál komunikasaun ofisiál rede sosiál Facebook, hato’o ba públiku atu katak konsumu masin barak bele ariska komplikasaun ba saúde hanesan Tensaun Aas, Moras Kardiaka/Fuan no Struk. OMS rekomenda atu hamenus masin grama-5 iha hahán kada loron ida. Masin Grama-5 koresponde ho kanuru xá nia isin ida. Hamenus masin wainhira teín no uza temperus no érva hodi aumenta sabór, bele ajuda ita moris saudável no aumenta moris naruk.

Iha loron 27 fulan Setembru 2019, Kaebauk Investimentu no Finansas, S.A. (KIF) asina Nota Intendimentu ho Instituisaun Matadalan Integradu (IMI) hodi fo subsidiu finanseiru ba sira nia programa pilotu, konservasaun ba rai no halo introdusaun ba sistema agro floresta modernu. Projeitu ne’e sei sai nudar projeitu pilotu ida nebe sei halo iha suco Gulolo, postu Letefoho Munisipio Ermera. Objetivu husi projeitu ida ne’e mak atu hasae konesimentu komunidade sira kona ba konservasaun ba rai iha rai molik sira nebe lokaliza iha rai lolon no mos oinsa atu usa rai sira ne’e hodi kuda fali ai oan sira nebe bele fo retornu finanseiru ba iha komunidade sira. Ai- oan sira ne’e inklui rambutan, ai nanas, klengkeng no sira seluk tan. Liu husi projeitu ida ne’e, KIF no IMI espera katak komunidade sira seluk bele mos aproveita programa ida ne’e hodi habelar liu tan ba iha fatin sira seluk. Informasaun kompletu Bele Hare'e Iha Ne'e!

Dili, 21 Setembru 2021 – Ministru Ensinu Superiór, Siénsia no Kultura (MESSK) Longuinhos dos Santos hateten katak família apoiu ho domin mak sai nu’udar elementu fundamentál ba Graduadu sira-nia susesu iha perkursu akadémiku.
“Ha’u mós hakarak atu hato’o parabéns no felisitasaun ba imi-nia família sira, mak sempre akompaña imi hotu iha imi-nia vida akadémika nian, tanba ha’u fiar katak apoiu ne’ebé ho domin tomak hosi família mak sai nu’udar elementu fundamentál ba susesu hotu durante imi-nia perkursu akadémiku,” dehan Ministru Longuinhos wainhira nia halo diskursu iha serimónia Graduasaun ba dala-XXIV ne’ebé Universidade Nasionál Timor Lorosa’e realiza ohin (21/9) iha Hera, Dili, no partisipa hosi Graduadu hamutuk na’in-349.
Nia akresenta, ema hotu tenke konsiente katak estudante sira ida-idak ne’ebé hala’o estudu iha ensinu superiór sira ne’e sempre hetan apoiu maka’as hosi inan-aman sira iha kotuk.
“Ita hotu tenke iha konsiénsia katak hosi estudante ida-idak ne’ebé frekuenta iha ita-nia instituisaun ensinu superiór sira, inan-aman sira sempre hela iha sira-nia kotuk tanba hakarak hetan mehi ida ba sira-nia oan sira-nia susesu,” dehan Longuinhos.
Nune’e, nia husu ba Graduadu sira atu realiza mehi sira ho susesu liután iha kareira profisionál hodi serví mós komunidade no nasaun.

Kovalima, 09 Agostu 2019 - Prezidensia Repúblika liu husi Xefe Kaza Sivíl Francisco Maria de Vasconcelos ofisialamente entrega karteira hamutuk 130 ba eskola báziku Ogues iha Postu Administrativu Maukatar, Munisípiu Kovalima. Xefe Kaza Sivíl haktuir katak Prezidente Repúblika Francisco Guterres Lú Olo iha nia konfiansa tomak ba estudante Eskola Ogues atu estuda maka’as nune’e bele sai lider iha futuru. Karteira 130 ne’ebé apoiu ba eskola Báziku Ogues husi Prezidénsia Repúblika ne’e hetan tulun hosi doadores Timor-Leste Vision (TLV) no Saúde ba Ema Hotu (SABEH). Xefe Kaza Sivíl fó hanoin ba manorin atu toma atensaun ba estudante sira hodi labele tur fali iha meza leten. “Husu ba estudante sira katak, meja no kadeira ne’ebé maka iha, atu tau kadernu hodi hakerek, labele tur fali iha meja leten.” Dehan Xefe Kaza Sivíl. Estudante terseiru síklu, Jeremias Gusmão sente kontente tebes ba apoiu kadeira no meza ne’ebé Prezidente Repúblika fó ba sira tanba ne’e sei garante atu ho di’ak hodi sira bele uza ba tempu naruk. Tamba durante tinan haat nia laran sira tau kadernu iha rai deit hodi hakerek. Enkuantu Iha remonia entrega meja no kadeira ne’e hetan partisipasaun husi Vise Ministru Edukasaun Zacarias, parseiru TLV, SABEH, administradór Munisípiu Covalima inklui inan aman no estudante sira. Antes ne’e Prezidente Republika vizita ona eskola Ogues Postu Administrativu Maukatar, Munisipiu Kovalima hodi hare rasik kondisaun eskola ne’ebe maka iha.

Dili, 13 agustu 2019 - Prezidente Repúblika, Francisco Guterres Lú Olo fó tomada de posse ba Embaixadór Timor-Leste ba Brasil, Estadus Unidus no Nova Zelándia iha Palásiu Prezidensiál Nicolau Lobato, atu habelar liután kooperasaun ho nasaun sira. Liuhosi Dekretu Prezidente Repúblika númeru 36/2019, 37/2019 no 38/2019 dekreta hodi nomea Olimpio Branco nu’udar Embaixadór ba Brasil, Isilio Coelho nu’udar Embaixadór ba Estadus Unidos Amerika, Lisualdo Gaspar nu’udar Embaixadór ba Nova Zelandia. Olimpio Branco, Isilio Coelho no Lisualdo Gaspar, nu’udar funsionáriu Ministériu Negósiu Estranjeiru ho tinan naruk iha karreira diplomasia. Haree ba esperiénsia tinan barak Embaixadór na’in-tolu iha relasaun internasionál, Prezidente Repúblika konfia katak diplomata sira sei intensifika liu relasoens bilaterais Timor-Leste ho nasaun refere. Olimpio Branco husi 2002-2005 indijitadu nu’udar Vise-Ministru Negosiu Estranjeiru no Kooperasaun Timor-Leste. Husi 2005-2010 nu’udar Embaixadór Timor-Leste ba Repúblika Popular da China. Husi 2012-2016 nu’udar Embaixadór Timor-Leste ba Repúblika Kuba. Isilio Coelho husi 2003-2007 nu’udar Konselleru ba Embaixada Timor-Leste iha Lisboa. Iha 2011 nu’udar Embaixadór Timor-Leste ba Japaun. Antes nomeadu nu’udar Embaixadór ba Estadus Unidus Amerika asume kargu nu’udar Diretór Jerál ba Asuntus Bilaterais iha Ministériu Negosiu Estranjeiru e Kooperasaun. Lisualdo Gaspar husi 2005-2008 indikadu nu’udar Segundu-Sekretáriu iha Embaixada Timor-Leste iha Camberra. Husi 2011-2015 hala’o funsaun nu’udar Chefe de Delegasaun Timor-Leste iha negosiasaun ho Indonézia kona-ba fronteiras terrestres. Molok ne’e, hala’o knaar nu’udar Diretór ba Sudeste Asiátiku e Oseánia.

Fatumaka, 09 Agostu 2019 - Ministru Obras Públikas (MOP), Salvador Pires, halo vizita ba Dom Bosco Fatumaka, munisípiu Baukau hasoru malu ho Amu Eligio Locateli, hodi ko'alia kona-ba nesesidade infraestrutura nian hafoin halo lansamentu fatuk dahuluk ba estrada nasionál trosu Baucau-Viqueque iha Postu Administrativu Venilale. Iha sorumutuk ne'e Amu Locateli husu ba Ministru atu bele involve formandu sira Sentru Formasaun Ir. Carlos Gamba Fatumaka iha konstrusaun estrada nasionál trosu Baukau-Venilale. "Amu Locateli, ami ko'alia kona-ba nesesidade infraestrutura ne'ebé mak liuhosi Banku Dezenvolvimentu Aziátiku (ADB), MOP ajuda estabelese ona liña koneksaun bee-moos. Amu mós husu se bele husi prosesu konstrusaun trosu Baucau-Venilale bele involve estudante oan sira ne'ebé iha Colégio Fatumaca ne'ebé mak foti kursu kona-ba konstrusaun atu prátika iha ne'eba." Ministru haktuir. Ho solisitasaun ne'e, Ministru ko'alia ona ho kontratór no reprezentante embaixada Xina atu fó hanoin ba kontratór, inklui ADB atu hanoin no akomoda solisitasaun amu Locateli nian. Colégio Dom Bosco Fatumaka hanesan instituisaun ida importante tebes ne'ebé kontribui barak ona iha tempu rezisténsia, produs rekursu umanus sira ne'ebé mesak ho kualidade lider de'it. Balun uluk ministru, vise-ministru, inklui Vise MOP VIII Governu Konstitusionál, Nicolau Lino F. Belo ne’ebé mós graduadu husi Fatumaka. Tanba ne'e, ho solisitasaun amu Locateli nian ne'e atu akomoda liuhosi koordenasaun ho kontratór ou inplementadór husi trosu Baukau-Venilale.

Díli, 13 Agostu 2019 - Funsionáriu permanente Universidade Nacional Timor Lorosa’e (UNTL) hamutuk nain 343, hahú ona partisipa iha simulasaun no teste ba promosaun grau ne’ebé hala’o husi Komisaun Funsaun Públika (KFP) iha Eis-Casa Europa, iha Díli Timor-Leste. Diretór Diresaun Nasional Rekursu Umanu (DNRH), Agustino Quelo iha nia knaar fatin Kampus Sentrál UNTL, Díli, hateten katak funsionáriu permanente hamutuk 368 maibe 343 deit mak aprovadu partisipa iha promosaun grau. “UNTL nia funsionáriu ho rejime jerál tantu iha nasionál no iha polu universitáriu iha munisípiu ne’ebé ho estatutu permanente no servisu ona tinan haat no avaliasaun dezempeñu di’ak selesiona partisipa iha promosaun ne’e bazeia ba Dekretu Lei Númeru 5/2019,” dehan Diretór Agustino. Diretór DNRH mós optimista ho preparasaun ne’ebé diresaun hala’o ona hahú husi diseminasaun no formasaun ba funsionáriu sira no ho konfiansa katak funsionáriu sira sei pasa hotu iha testu promosaun refere. Xefe Seksaun Biblioteka Fakuldade Edukasaun Artes no Humanidades (FEAH), Evarista Araujo hataten katak nia preparadu ona hodi partisipa iha teste promosaun grau tuir kritériu ne’ebé fó sai ona. Simulasaun no teste ba funsionáriu hotu husi instituisaun públika oioin hahú iha loron 05 fulan agostu, bazeia ba oráriu ne’ebé KFP publika ona iha kuadru avizu instituisaun nian.

Díli, 13 agostu 2019 - Universidade Nacional Timor Lorosa’e (UNTL), Proreitoria ba Asuntu Provedoria no Akonsellamentu (PRAPA) implementa programa pastorál universidade nian hamutuk ho Dioseze Díli, hodi realiza Sakramentu Krisma iha 10 Agostu, ba sivitas akadémika (estudante, dosente no funsionáriu tékniku administrativu) hamutuk nain 326, iha Katedrál Díli. Reprezentante Reitór UNTL, Proreitora PRAPA, Teresa Madeira ho esperansa katak liuhusi Sacramento Crisma bele haforsa sivitas akadémika sira-nia valór kristaun. “Ita-nia krizmandu sira ne’ebé ohin loron ida hafoun sira-nia fiar hanesan Amu Papa nia menzajen katak joven nu’udar masin no misionáriu ba rai ida ne’e hahú husi joven ba joven no ba sosiedade,” dehan Proreitoria Teresa. Teresa agradese ba kolaborasaun husi Dioseze Díli nian, Amu-Pároco Katedrál nian no apoiu tomak husi universidade nian nomós Amu Kapelaun Padre Nivio Correia, inklui krizmandu sira hotu. Bispo Dioseze Díli, Dom Virgilio do Carmo da Silva, SDB, apresia programa PRAPA-UNTL nian ne’ebé preokupa matenek isin nian nomós joven sira-nia vida espirituál bazeia ba Ano da Juventude ne’ebé igreja selebra iha tinan 2019. Bispo Dom Virgilio hateten tan katak momentu ne’e hanesan okaziaun ida atu universitáriu sira bele fó ekilíbriu ba sira-nia formasaun umana nian hodi sai sidadaun no kristaun di’ak ba sosiedade.

Dili, 13 Agostu, 2019 - Primeiru-Ministru Taur Matan Ruak, tersa-feira ne’e, simu ona relatóriu hosi Ekipa Avaliador ne’ebé foin dadauk Xefe Governu nomeia atu halo avaliasaun ba pontu situasaun sira kona-ba andamentu serbisu iha RAEOA-ZEESM. Ekipa ne’ebé lidera hosi Eis Vise-Ministru Finansas Hélder Lopes, hetan mandatu hosi Primeiru-Ministru hodi halo serbisu durante loron 10 nia laran hodi hala’o analiza no avaliasaun ba pontu situasaun sira relasiona ho andamentu serbisu iha RAEOA-ZEESM para relata ba Xefe Governu

Díli, 13 Agostu 2019 - Sekretária Estadu ba Igualdade no Inkluzaun (SEII), Maria de Jesus akompaña husi Diretór Jerál Armando da Costa no Xefi Gabinete Tito Moreira hala’o sorumutu preparasaun ho ekipa foinsa’e nain rua ne’ebé sei ba partisipa Konferénsia Mundiál Sosiedade Sivíl. Foinsa’e, Maria Gusmão no Francelina de Jesus hetan konvite husi “The Foundation for Post Conflict Development – Prince Albert of Monaco” atu ba partisipa Konferénsia Mundiál Sosiedade Sivíl ba dala 68 ne’ebé organiza husi Organizasaun Nasoes Unidas (ONU) iha Amérika. Eventu ida ne’e sei hahú iha loron 26 to’o 28 fulan Agostu tinan 2019, iha Utah, Estadus Unidus Amérika, ne’ebé reune ativista sira ne’ebé luta hasoru mudansa klimátika, profisionál saúde “pioneiru ba tratamentu foun” no sosiedade sivíl sira atu koalia kona-ba progresu sustentável no inkluzaun. Sekretária Estadu husu atu foin sa’e nain rua bele apoia no kompleta malu durante atividade iha eventu refere nomós husu atu sira bele involve no partisipa ativa iha atividade oi-oin hodi kapasita diak sira ba futuru.

Díli, 13 Agostu 2019 - Ministru Agrukultura no Peskas (MAP), Joaquim Martins, reprezenta Primeiru Ministru (PM) hodi halo lansamentu nasionál ba Sensus Agríkola Da-huluk iha rai-laran, ne’ebé akompaña husi Vise-Ministra  no Ministra Finansas (MF) em Ezersísiu, Sekretáriu Estadu Formasaun Profisionál no Empregu (SEFOPE), reprezentante FAO iha Timor-Leste, reprezentante relijiózu sira nomós sosiedade sivíl iha Resintu MAP, Komoro. MAP deklara iha nia diskursu sente onradu nu’udar reprezentante PM ba lansamentu refere nomós sensus ida ne’e sei fasilita MAP ho nia parsériu sira hotu hodi hetan dadus kredível ho padraun internasionál kona-ba setór Agrikultura. Sensus refere sei ajuda Governu prepara planu dezenvolvimentu ho diak iha setór Agrikultura, Peskas, Pekuária no floresta. Tan ne’e, MAP husu entidades hotu nia apoiu no kolaborasaun hodi bele fornese dadus lolós tuir realidade iha terenu. Dadus husi sensus ne’e sei uza deit ba objetivu Estatístika no apoiu planu MAP. Sensus ida ne’e sei realiza ho servisu koletivu entre MF no MAP iha nível polítika no téknika, no hetan apoiu husi FAO.

Dili, 13 Agostu 2019 - Sekretária Estadu ba Igualdade no Inkluzaun (SEII), liu husi Diretór Jerál Armando da Costa, halo enkontru interministeriál ho membru Komisaun Inter-Ministeriál (KIM), ne’ebé mai husi ministériu Xave sira inklui mos sosiedade sivíl, hodi koalia kona-ba “Planu Asaun Nasionál Violénsia Bazeia ba Jéneru (PAN-VBJ)”, iha Salaun Maria Gorete SEII. Enkontru nia objetivu mak atu asegura koordenasaun entre parseiru, hodi bele fornese kolesaun dadus “Violénsia Bajeia Ba Jéneru (VBJ)” ba Monitorizasaun planu PAN-VBJ nomós bele identifika dezafiu no solusaun implementasaun planu refere. Entretantu, membru KIM aprezenta Sistema Koleta Dadus ba SEII nomós halo diskusaun formatu relatóriu 2019 PAN-VBJ, ne’ebé sei aprezenta ba Konsellu Ministru (KM) no Parlamentu Nasionál (PN). SEII sei halo relatóriu anuál hodi submete ba PN, ba Gabinete Primeiru Ministru (GPM), kona-ba implementasaun PAN-VBJ, iha tinan ida ne’e nia laran. Daudaun ne’e, relatóriu refere sei adota tuir mekanizmu anteriór no to’o ona faze ikus. Maibé tinan oin, sei adota tuir instrumentu ne’ebé KIM konkorda.

Díli, 13 Agostu 2019 - Primeiru Ministru (PM) Taur Matan Ruak halo enkontru kortezia ho delegasaun Uniaun Europeia (UE) ne’ebé lidera husi embaixadór EU iha Timor-Leste, Alexandre Leitão, hodi koalia kona-ba misaun péritu “Análize ba Desizaun Ekonómika (ADE)”. Durante enkontru, delegasaun UE introduz ba Xefe Governu misaun ADE ne’ebé atu kolabora ho Ministériu Planeamentu Investimentu no Estratéjiku (MPIE) hodi halo verifikasaun ba finansiamentu Governu iha área infraestrutura. Antes ekipa ADE realiza ninia misaun, ekipa sei halo reuniaun mós ho membru governu seluk, sosieadade sivíl no halao workshop internasionál hodi fahe Timor-Leste nia esperiénsia. PM aproveita oportunidade ida ne’e hodi aprezenta Governu atuál nia polítika no programa prioridade, tuir polítika PEDN no ONU nia Objetivu ba Dezenvolvimentu Sustentável (ODS), atu nune’e, UE liu husi ADE nia misaun bele apár ho Governu nia polítika ba periodu 2020-2023. Embaixadór Uniaun Europeia hateten mos katak UE sei haree saida mak Timor-Leste presija iha tempu oin mai no oinsá bele enkuadra iha perspetiva finansiamentu hosi UE.

Kovalima, 14 Agostu 2019 - Sentru Nasionál Xega! I.P (CNC) lansa eksibisaun preliminária hamutuk ho Komisaun Organizadora ba Komemorasaun Tinan 20 Loron Konsulta Populár, nível munisípiu Kovalima, iha Salaun Parókia Kovalima. Eksibisaun ida ne’e loke ba estudante sekundária sira husi munisípiu refere no koalia kona-ba eventu istóriku 1999. Eksibisaun preliminária ida ne’e koalia kona-ba eventu istóriku tinan 1999 ne’ebé akontese iha munisípiu refere no hetan partisipasaun husi estudante (kuaze nain-250) no professor ensinu sekundáriu. Professor sira ne’ebé akompaña estudante sente kontente tamba eksibisaun refere bele hasae estudante sira nia koñesimentu. Eksibisaun preliminária ba eventu ida ne’e sei kontinua loke ba públiku to komemorasaun loron konsulta populár remata.

Dili, 13 Agostu 2019 - Vise-Ministru no Ministru Interinu Administrasaun Estatál (MAE), Abilio Caetano ne’ebé akompaña husi Diretór Jerál Desentralizasaun Administrativa (DGDA) Amandio de Sousa, asina Nota Entendimentu (MoU) ho Governu Korea-Súl ne’ebé reprezenta husi Emabixadór Korea iha Timor-Leste Lee Chen-Bun no akompaña husi Country Director KOICA Kim Sik Hyon, iha Salaun VIP MAE, Kolmera. Objetivu husi MoU ida ne’e mak atu hasae kapasidade funsionáriu públiku ne’ebé servisu iha munisípiu iha área Teknolojia Informasaun (TI). Governu Korea-Súl, liu husi KOICA, manda ona voluntáriu tékniku TI nain-13 mai Timor-Leste atu bele fó apoiu ba tékniku TI iha Munisípiu hodi nune’e bele haforsa prosesu servisu desentralizasaun, tamba Munisípiu ezekuta rasik ona nia orsamentu. MAE agradese ba Governu Korea-Súl, liu husi embaixadór Korea iha Timor-Leste, ba kooperasaun ne’ebé inisia iha 2018 ne’ebé kontinua halao ba oin hodi asina MoU refere no husu mos ba tékniku TI Munisípiu sira atu aproveita didiak matenek ne’ebé mak sei simu husi voluntáriu KOICA sira. Serimónia ne’e partisipa husi Diretór Jerál, Diretór Nasionál, Xefe-Gabinete, Administradór Munisípiu, Ekipa Téknika KOICA, Voluntáriu husi Korea-Súl no funsionáriu Desentralizasaun Administrativu MAE.

Díli, 14 Agostu 2019: Iha reuniaun Konsellu Ministru (KM) Kuarta-feira ne'e KM fó plenu podér ba Ministru Obras Públikas (MOP), Salvador Pires hodi halo negosiasaun ho autoridade Indonézia kona-ba interkoneksaun enérjia eletrisidade husi Timor-Leste ba Timor Osidentál (Nusa Tengara Timur - NTT) Indonézia. Ministru hatete, iha tinan 2014 Eletrisidade Timor Leste (EDTL) no Pembangkit Listrik Negara (PLN) Indonézia asina ona Memorandum of Understanding (MoU). Nune'e Banku Mundiál halo estudu viabilidade kona-ba interkoneksaun ba enérjia eletrisidade husi Timor-Leste ba Indonézia. "Kona-ba exportasaun enérjia eletrisidade ne'ebé mak ita produs liuhosi ita-nia sentru elétrika rua Hera no Betano ne'ebé mak barak liu tiha súperfluo, iha ita-nia estasaun rua ne'e ita produs purvolta 250 MW. Agora ita-nia demanda ba enérjia ne'ebé ita uza ne pruvolta 70 ou 80 MW. Ho ida-ne'e iha 2014 através MoU entre EDTL no PLN, Banku Mundiál halo estudu viabilidade ida ho Governu Timor-Leste husu atu haree posibilidade halo interkoneksaun entre Timor-Leste ho Timor osidentál. Estudu ne'e ohin aprezenta nia rezultadu hatudu mai katak iha posibilidade duni, ekonómikamente no téknikamente viável para halo interligasaun", Ministru informa ba jornalista sira hafaoin partisipa iha reuniaun Konsellu Ministru iha Palásiu Governu, Dili. "Ohin (14/08) aprezentasaun ne'e Konsellu Ministru fó plenus poderes mai Ministru Obras Públikas atu komesa hahú negosiasaun, ko'alia iha nível polítiku ho ha'u-nia omólogu husi Indonézia para haree posibilidade ita halo koneksaun entre Timor-Leste ho Timor Osidentál, atu nune'e ita bele haree kona-ba aranjamentu tékniku atu viabiliza projetu ba koneksaun ida ne’e", Ministru afirma. Indonézia hanesan nasaun vizinu ne'ebé daudauk ne'e demanda ba enérjia eletrisidade sa'e, tanba ne'e Timor-Leste iha produsaun enérjia ida ne'ebé mak Superfluo ne'ebé ita bele faan ba Indonézia, See ida-ne'e mak akontese, sei iha retornu ekonómika mai Timor-Leste rain kuandu expanda númeru konsumidores ba iha Timor Osidentál ka NTT. Hafoin hetan tiha plenus poderes através MNEK sei hakerek karta ba iha embaixada Indonézia atu hatutan Timor-Leste nia intensaun negosiasaun ba projetu interkoneksaun entre Timor-Leste ho NTT, depois haree fali Indonézia nia resposta ba tempu sértu para bele halo negosiasaun. Enérjia eletrisidade ne'ebé mak sei fornese ba Timor Osidentál sei deside iha negosiasaun tuir mai ho Indonézia.

Loron 9 Outubru 2019 – MAEKOM komunika liuhosi nia pájina katak Cladotia FU ho nia parseiru MAEKOM sei lansa tan produtu foun “Manu-tolun” husi manu Qiukai /Puyuh. Manu-tolun ne’e sei tama iha merkadu iha tempu badak. Manu-tolun Qiukai nakonu ho proteína no nutrisaun ne’ebé sei fó benefísu di'ak ba ema ne’ebé konsume hodi hadi’ak sira-nia saúde no nutrisaun, liu-liu ba labarik sira. Prodús manu-tolun Qiukai ajuda hamenus malnutrisaun ba labarik sira iha futuru.

Díli, 14 Agostu 2019 - Espoza Prezidente Repúblika, Cidália Guterres hamutuk ho organizasaun sosiedade sivil Save the Children, ChildFund, Plan Internasionál no World Vision lansa relatóriu kompreensívu ida kona ba violénsia fízika, emosionál, seksuál no dezkuida hasoru labarik ne’ebé moris iha Pasífiku no Timor-Leste. Relatóriu ho títulu “the Unseen, Unsafe: Underinvestment in Ending Violence Against Children in the Pacific and Timor-Leste (La Haree, La Seguru: Menus Investimentu La Hapara Violénsia Hasoru Labarik iha Pasífiku no Timor-Leste) ne’ebé publika iha Jullu 2009 hatudu katak liu porsentu 70 ka millaun haat labarik iha nasaun ualu esperiensia disiplina violentu iha uma. Relatóriu ne’e mós hatudu katak iha Timor-Leste dezkonsertante labarik porsentu 87 ka labarik 612,000 sofre violénsia fíziku ka emosionál iha uma. Taxa exesionálmente aas no boot liu kompara ho nasaun viziñu sira hanesan Papua Giné Foun, no nasaun Pasífiku sira seluk. Labarik ne’ebé enfrenta violénsia no abuzu jeralmente sofre husi hakanek fíziku sériu, lakohi isin rua, tranzmite infesaun seksuál, trauma mentál no até mate. Tuir relatóriu ne’e, violénsia bele rejulta atu haki’ak dezenvolvimentu kakutak, ne’ebé afeta ba labarik nia konsentrasaun, dezenvolvimentu linguajen no kapasidade atu lee no hakerek. Relatóriu ne’e friza mós katak maski iha evidénsia klaru ba nível gravidade violénsia hasoru labarik iha rejiau, finansiadór no formuladór polítiku sira falla atu ratifika nesesidade sasukat atu hapara malisan ida ne’e. Hare’e ba faktu ne’e, Cidalia Guterres ne’ebé nomeadu husi Organizasaun Plan Internasionál hanesan Embaixadóra ba Asuntu Hapara Violénsia no Abuzu Hasoru Labarik iha Timor-Leste, agradese ba relatóriu ne’ebé aprezenta dadus sira kona-bá violénsia hasoru labarik. Nia haktuir katak dadus ne’e bele ajuda parte relevante atu foti medida hodi hapara violénsia ba labarik. Iha biban ne’e, espoza Prezidente Repúblika husu responsabilidade ema hotu ninian, liu-liu estadu ho família atu hamutuk hapara violénsia hasoru labarik.

Díli, 15 agustu 2019 - Prezidente Repúblika Francisco Guterres Lú Olo halo halo enkontru semanál ho Primeiru Ministru, Taur Matan Ruak iha Palásiu Prezidensiál Nicolau Lobato. Hafoin sorumutuk ho Prezidente Repúblika, Primeiru Ministru husu Ministru Negosius Estranjeiru no Kooperasaun atu fó tan informasaun ba Prezidénsia Repúblika relasiona ho tomada posse ba embaixadór sira. Husi lista naran embaixadór na’in-16 ne’ebé Governu entrega ba Prezidente Repúblika, iha embaixadór na’in-tolu mak simu ona tomada posse. Relasiona ho lista naran embaixadór ne’ebé seidauk simu tomada posse, Primeiru Ministru informa: “Iha balu tenke presiza haree, hadi’ak. Tanba ne’e mak husu Ministru Negosiu Estranjeiru fó tan informasaun ba Gabinete Prezidente Repúblika para depois haree preparativus saida mak sei halo atu tomada posse.” Iha 13 agustu 2019, Prezidente Repúblika fó posse ba Embaixadór Timor-Leste ba Brazil, Estadus Unidus no Nova Zelandia. Embaixadór na’in-tolu simu tiha ona akordu husi nasaun sira ne’ebé sei hala’o sira-nia funsaun, iha 2018. Embaixadór na’in-rua hetan ona akordu tinan ida liu ona, ida fali liu ona fulan sia. Xefe Estadu hasai Dekretu Prezidente Repúblika númeru 36/29, 37/2019 no 38/2019 hodi nomea Olímpico branco ba Embaixadór Timor-Leste Brasil, Isílio Coelho ba Embaixadór Estadus Unidus Amerika, Lisualdo Gaspar ba Embaixadór Nova Zelandia.

Díli, 14 agostu 2019 - Fakuldade Ekonomia i Jestaun (FEJ) Universidade Nacional Timor lorosa’e (UNTL) liuhosi Asosiasaun Estudante Hadomi Natureza (ESHANA) hala’o jornada la’o ain, durante semana ida, hahú husi loron 14 Agostu 2019, husi Munisípiu Viqueque mai to’o Kapitál Díli, hodi presta omenajen ba eroi sira iha ámbitu komemorasaun loron moris FALINTIL nian ba dala-44 no Loron Konsulta Populár ba dala-20. “Atividade ne’e, ESHANA hala’o kada tinan liuhosi koordenasaun fakuldade hodi lori estudante sira ne’ebé hanesan membru asosiasaun halo reflesaun ba loron istóriku sira,” hateten Dekanu Fakuldade Ekonomia no Jestaun (FEJ) Custodio Barata Ximenes, durante abertura ba jornada refere (13/08) iha Kampus FEJ, Díli. Dekanu FEJ mós hatutan katak eventu ne’e hola parte iha atividade estrakurrikulár nian ne’ebé estudante sira la aprende iha aula no atu motiva mós estudante sira hodi kontribui ba Dezenvolvimentu Nasionál. Brigadeiru-Jenerál Domingos Raul (Falur Rate Laek), nu’udar Vise-Xefe Estadu-Maiór-Jenerál F-FDTL dejesu no apresiza espíritu joven universitáriu sira ne’ebé ho vontade hakarak hatene no la’o tuir eroi sira-nia ai-fatin. Koordenadór ESHANA, Jacob Tavares hateten katak atividade ne’e nu’udar komitmentu ida hodi presta sira-nia omenajen no valoriza Eroi Nasionál sira-nia dedikasaun iha luta no hodi komemora loron nasionál FALINTIL no Konsulta Populár ne’ebé monu iha fulan agostu. Jornada la’o ain ne’e inklui membru ESHANA hamutuk 35 no sei sai iha loron 14 Agostu hahú husi Viqueque, liuhusi Waimori Tula, Kairui, Laleia, Manatutu, Metinaru, Bekora, Kaikoli, ikus maka Fatuhada, iha Kuartel Jeral F-FDTL nian iha loron 19 Agostu. Jornada nain sira sei hetan apoiu máximu husi parte F-FDTL no pesoál primeiru sokoru nian durante kamiñada semana ida nian.

Ermera, 14 Agostu 2019 - Vise Ministra Saúde ba Kuidadu Saúde Primária Élia dos Reis Amaral, akompaña husi Dotores Espesialista na'in haat husi Hospital Nasional Guido Valadares (HNGV) hamutuk Diretora Jerál Sentru Nasionál Reabilitasaun (sigla Portugés CNR), Verónica das Dores ho ekipa hala'o vizita ba iha Postu Saúde Lumea Kraik, Postu Administrativo Hatolia A, munisípiu Ermera. Objetivu husi vizita ne'ebé mak Ministériu Saúde halo alen de fó tratamentu direta ba komunidade hamutuk mós ho CNR hodi vizita no distribui mós ekipamentu mobilidade no asesibilidade ba pasiente defisiente iha aldeia Lakeama. "Iha vizita ne'e ami lori espesialista sira husi HNGV mai haree liu ba iha asisténsia medika liuliu ba iha populasaun sira nia saúde iha área remotas. Alen ne'e mós MS hamutuk ho CNR halo serbisu integradu hodi fahe ekipamentu ba ema ho defisiensia ne'ebé identifika husi CNR rasik atu bele apoiu kadeira roda nune'e sira bele halo atividade lorloron mesak no independente, efisiensia no efikaz.", dehan Vise-Ministra. Xefe Suku Leimea Kraik, Mario Gonsalves agradese ba Ministeriu Saúde tanba durante ne'e espesialista foin mak besik liu komunidade hodi fó atendimentu espesiál ba populasaun sira. Xefe suku hein katak ba oin programa ne’e bele halo fulan neen dala ida, nune'e espesialista sira ne'e bele halo atendimentu direta ba ami nia komunidade.

Dili, 15 Agostu 2019 - Prezidente Repúblika Francisco Guterres Lú Olo, ohin, promulga Primeira Alterasaun ba Lei 3/2014, 18 Juñu, ne’ebé kria Rejiaun Administrativa Espesiál Oecusse Ambeno no Estabelese Zona Espesiál Ekonomia Sosiál Merkadu Oecesse Ambeno no Ataúro. Parlamentu Nasionál halo revizaun ba artigu rua husi lei refere relasiona ho nomeasaun  no ezonerasaun Prezidente RAEOA-ZEESM husi Prezidente Repúblika ba Governu. Primeira alterasaun ba Lei 3/2014 aprova iha Parlamentu Nasionál iha 8 Jullu 2019. Iha 29 Jullu 2019, Prezidente Repúblika envia Primeira Alterasaun ba Lei númeru 3/2014 hodi husu Tribunál Rekursu atu halo fiskalizasaun preventiva ba konstitusionalidade. Iha 14 Agostu 2019,  Tribunál Rekursu haruka Akordaun ba Prezidente Repúblika  hodi deklara katak laiha inkonstusionalidade ba Primeira Alterasaun ba Lei 3/2014. Ho nune’e, ohin, 15 Agostu 2019, Prezidente Repúblika promulga Primeira Alterasaun ba Lei númeru 3/2014.

Austrália, 15 Agustu 2019 - Sekretáriu Estadu formasaun Profisionál no Empregu SEFOPE liuhusi adidu traballu Timor-Leste ba Austrália, António Armindo hamutuk ho ajénsia Job Shop iha Katharine Norte Austrália halo abertura kursu lian Inglés ne’ebé maka kruz vermella Austrália fasilita ba traballadór Timor-oan nain lima hodi aprende. Kursu lian Inglés ne’e bele aumenta abilidade no koñesimentu traballadór Timor-oan sira nian hodi bele komunika di’ak liu ho to’os nain sira relasiona ho servisu ne’ebé sira halo no mós bele kontinua servisu iha programa seluk ne’ebé maka Governu Austrália oferese ba Timor-Leste hanesan Pacific Labour Scheme (PLS). Oportunidade ne’e mós di’ak tebes ba traballadór timor-oan sira atu aprende hodi nune’e la’os de’it servisu iha ema nia rain, maibe fila mai bele dezenvolve di’ak liu tan Timor-Leste.

Díli, 16 Agostu 2019 - Prezidente Repúblika Francisco Guterres Lú Olo hasoru malu ho Chefe Estado-Maior-General das Forças Armadas de Portugal, Almirante António Silva Ribeiro. Iha sorumutu ne’e, Almirante Silva Ribeiro, relata ba Xefe Estadu kona-ba kooperasaun entre Forças Armadas Portugal no Timor –Leste hanesan: formasaun ba ofisias superior F-FDTL no PNTL, hadi’a monomentu omenajen ba militares portugués no timoroan sira ne’ebé mate iha funu-japonez, tinan-1942, iha Aileu vila. Aleinde ne’e ko’alia mós kona-ba dezenvolvimentu komponente naval no importansia autoridade maritima iha Timor-Leste hodi proteje no organiza oinsá aproveita poténsia area maritima ne’ebé bele fó benefísiu ba Timor-Leste. Almirante Silva Ribeiro hatete Forsas Armadas Portugal prontu koopera no apoiu nafatin dezenvolvimentu Forsas Armadas F-FDTL. Prezidente Repúblika Francisco Guterres agradese ba apoiu hotu no realsa importante kooperasaun sira ne’ebé Forsas Armadas rua halo bele enkuandra iha planu dezenvolvimentu Timor-Leste nian. Xefe Estadu espera ho kooperasaun ne’e, bele hametin liu tan relasaun entre nasaun rua. Xefe Estadu rekoñese dezenvolvimentu area maritima importante sein haluha atu kontinua nafatin dezenvolve area terestre ne’ebé timoroan barak hela ba. Prezidente Repúblika subliña importanteliu maka oinsá benefísiu sira ne’ebé hetan hosi area marítima timoroan sira hotu bele sente. Almirante Silva Ribeiro nia estadia iha Timor-Leste aleinde atu partisipa iha Serimónia Komemorasaun Loron-FALINTIL, nia mós fó formasaun ba ofisias superior F-FDTL no PNTL ne’ebé realiza hosi Institutu Defeza Timor-Leste.

Dili, 19 Agostu 2019 - Prezidente Repúblika, Francisco Guterres Lú Olo hala’o enkontru despedida ho Embaixadór Japaun ba Timor-Leste Hiroshi Minami ne’ebé durante tinan rua hala’o knaar iha Timor-Leste, iha Palásiu Prezidensiál Aitarak Laran. Iha enkontru dahikus ho Xefe Estadu ne’e, Embaixadór Hiroshi Minami agradese ba kooperasaun nasaun rua nune’e mós ba apoiu tomak ne’ebé nia simu durante hala’o knaar iha Timor-Leste. Prezidente Repúblika apresia misaun Embaixadór Japaun durante nia mandatu hosi tinan 2017 to’o setembru 2019 no espera prezensa embaixadór foun ne’ebé sei mai, bele hametin liutan  relasaun serbisu ne’ebé di’ak ho orgaun estadu sira iha Timor-Leste.

Díli, 19 Agustu 2019- Sekretáriu Estadu Formasaun Profisionál no Empregu (SEFOPE), Julião da Silva ho nia ekipa, akompaña husi MCAE interinu aprezenta modelu sentru formasaun ho kualifikasaun internasionál ba Primeiru Ministru, Taur Matan Ruak iha Palásiu Governu. SEFOPE hateten katak objektivu enkontru ho PM ne’e hodi aprezenta SEFOPE nia planu orsamentu ba tinan oin, liu-liu kona-ba planu ida atu estabelese sentru formasaun ho nia kualifikasaun di’ak no ho kualidade iha nível ASEAN. “Enkontru ohin aprezenta ona dezeñu Sentru Formasaun balun ba eselénsia Primeiru Ministru ho nia ekipa no asesór tomak para hodi haree no fó komentariu. Sua eselénsia Primeiru Ministru komenta katak apoiu tebes ba politika ida ne’e no nia espera katak iha tinan 2020 bele hahú ona konstrusaun ba iha sentru formasaun ne’e” dehan Sekretáriu Estadu SEFOPE. Governante ne’e hateten, konstrusaun sentru formasaun ne’e, sei halo fazeadamente no kustu ba konstrusaun refere presiza orsamentu pur-volta millaun sanulu resin lima to’o millaun ruanulu. SEFOPE afirma katak Sentru Formasaun ne’e sei fó formasaun ba iha área tuir nesesidade industria rai laran no mós rai liur hanesan Otelaria, Restaurante, Karpinteriu, Pedreiru, Kanalizasaun, Eléktrika, Soldadura inklui buat lubuk ida ne’ebé nasaun ne’e presiza. Sentru formasaun ne’e, hetan apoiu husi Ministériu Justisa liuhusi Sekretáriu Estadu Terras no Propriedades ne’ebé fó ona despaixu ida para utiliza fatin iha Metinaru ne’ebé ho rai nia medida ektares atus ida resin.

Díli, 19 Agostu 2019 - Ajénsia Top of The Crops husi Austrália Segunda-Feria ne’e hala’o audénsia ho Sekretáriu Estadu Formasaun Profisionál no Empregu (SEFOPE) Julião da Silva iha nia knaar fatin hodi informa kona-ba prosesu teste ba kandidatu traballadór Seasonal Worker Program (SWP). Ajénsia Top of The Crops hahú ohin iha departamentu Empregu rai-liur Bekora hala’o teste ba kandidatu traballadór 200 ne’ebé atu ba servisu iha Austrália liuhusi programa Seasonal Worker Program (SWP) iha area agrikultura.

Díli, 19 Agostu 2019 - Primeiru-Ministru Taur Matan Ruak, segunda-feira ne’e iha Palasiu Governu, simu audiensia husi investidór Xinéza-timoroan José António Lay ne’ebé hanesan mós na’in ba Produsaun Agua Fresca iha Beduku, hodi lori mós Investór Tan Chang Ji hosi Xina, hodi hato’o sira-nia inisiativa atu loke industria iha área Beduku nian. Tuir investidor Xinés, Tan Chang Ji katak, nia haree Timor-Leste iha poténsia ekonomia iha futuru tanba ne’e nia hakarak atu loke industria bee moos iha área Beduku ho kusta millaun ida dolar amerikanu, parseria ho José António Lay. Nia mós hato’o inisiativa atu halo ponte iha Beduku ho nia osan rasik atu bele fasilita asesu ba nia industria iha Beduku futuru mai. Xefe Governu sente kontente rona inisiativa refere, tanba bele ajuda Governu Timor-Leste kria kampu serbisu ba timoroan, tanba ne’e hanesan Xefe Governu, sei orienta Ministériu ne’ebé tutela hodi bele fasilita nune’e inisiativa sira ne’e bele realiza. Emprezáriu Tony Lay daudaun ne’e halo hela produsaun esperimental bee moos iha área Beduku ho naran “Agua Fresca” serbisu hamutuk ho kompañia australianu, Paradise Walter ne’ebé daudaun ne’e sei halo hela teste ba bee nia elejibilidade iha laboratóriu ida iha Austrália no karik hatudu rezultadu di’ak, iha fulan Outubru mai sei hahú produsaun hodi fa’an ba merkadu nasionál no halo esportasaun ba Austrália. Iha enkontru ne’e, hetan mós akompañamentu hosi Xefe Bankada KHUNTO, António M. Nobre Amaral Tilman.

Dili, 20 Janeiru 2021 – Koordenadór Jerál Rede Hametin Agrikultura Sustentável Timor Lorosa’e (HASATIL), Gil Horacio Boavida, husu ba Governu atu kria fatin akomodasaun hodi separa lixu orgániku no la orgániku nune’e labele lori hotu lixu sira ba Tibar tanba hosi lixu ne’e bele resikla sai fali sasán báziku balu hanesan vazu ai-funan, karpet, raga no adubu. “Governu presiza kria tempat pembuangan sementara tuir tipu lixu nune’e labele lori hotu lixu sira ba iha Tibar tanba hosi lixu ne’e balu bele resikla sai fali produtu ne’ebé bele uza atu nune’e ita labele depende de’it buat hotu ba loja Xina nian,” Gil haktuir ohin (20/01) iha nia knaar-fatin Motaél, Dili. Nia akresenta, labele fó de’it oportunidade ba xineza sira hodi fa’an sasán báziku sira maibé timoroan mós iha kbiit hodi prodúz sasán báziku sira utiliza lixu. Gil mós husu ba komunidade sira atu halibur lixu ho di’ak hodi kontribui ba prosesu resiklajen.

Oecusse, 18 Agostu 2019 - Komisaun Nasionál Timor-Leste ba UNESCO (KNTLU) hamutuk ho Sekretáriu Estadu Arte no Kultura (SEAK) hala’o Lansamentu Livru Peskiza uma lulik iha Suku LIFAU Zona Especial Oecusse. Lansamentu Livru nee KNTLU hala’o ba daruak nian depois de tinan 2018 KNTLU hala’o ona Lansamentu Livru Dahuluk iha suku Marobo Munisipiu Bobonaro rezultadu Peskiza ne’ebé maka hala’o ona husi Ekipa Kultura KNTLU. Objetivu husi peskiza ne’e mak, primeiru atu identifika posibilidade relasiona ho dezenvolvimentu sustentável uma tradisionál iha nasaun sub-dezenvolvidu espesifikamente sustentabilidade ba Uma-Lulik Timor- Leste. Segundu, liu husi rezultadu peskiza ida nee, konsidera mós hanesan referénsia ne’ebé forte atu responde ba objetivu salvaguarda Uma-Lulik atu alkansa Iha livru Peskiza ne’ebé maka hala’o iha RAEOA-Oekussi hatudu katak iha duni Uma-Lulik balun maka sei hetan afetadu husi mega Projetu maka hanesan uma Lulik Hornai Suku LIFAU ne’ebé lokaliza besik los iha estrada públiku nomos uma lulik balun ne’ebé maka uja ona Material modernu no la uja ona material orijinál husi bei-ala sira. Partisipante iha Lansamentu livru nee maka Sekretáriu Estadu Arte No Kultura Teofilo Caldas, Sekretária Ezekutiva KNTLU Cedelizia Do Santos, Diretór Jerál Arkivu Nasionál Horacio Marques, Sekretária Rejionál Asuntu Turizmu RAEOA, INCT, Koordenadór Programa KNTLU, Lia nain husi Suku sanulu resin rua,Xefe Suku LIFAU no Komunidade sira no Area Peskiza ne’ebé maka ekipa KULTURA KNTLU hala’o iha RAEOA Oecusse maka Hanesan Suku LIFAU, Naimeko, Abani, no Bobometo.

Díli, 19 Agostu 2019 - Ministru Obras Públikas (MOP), Salvador Pires simu vizita husi ekipa UN Habitat hodi fó apoiu ba Diresaun Jerál Abitasaun no Planeamentu Urbanu (DGHPU) ba implementasaun polítika abitasaun komunitária no revitalizasaun iha Timor-Leste. Iha vizita ba MOP, ekipa UN Habitat aprezenta-an ba Ministru Obras Públikas no esplika katak ekipa ne'e mai Timor-Leste tanba hetan konvida husi MOP liuhosi DGHPU hodi bele fó apoiu ba DGHPU. Ministru informa ba ekipa UN Habitat kona-ba planu no polítika Governu Konstitusionál daualu (VIII) nian hodi harii abitasaun komunitária ne'ebé sei hahú uluk ba komunidade iha kapitál Díli. Hafoin enkontru ho Ministru, ekipa ne'e kontinua kedas hala'o enkontru ho Diretora Jerál DJHPU, Rosa Vong, ho diresaun sira, inklui tékniku gabinete MOP hodi ko'alia kona-ba servisu ne'ebé diresaun ne'e hala'o ona ba implementasaun políka abitasaun iha kapitál Dili. Ekipa UN Habitat to'o iha Timor-Leste iha Domingu (18/08) no sei estadia iha Timor-Leste durante semana ida hodi fó apoiu ba DGHPU ba implementasaun polítika habitasaun komunitária.

Díli, 21 Agostu 2019 - Prezidente Repúblika, Francisco Guterres Lú Olo hala’o enkontru ho Enkaregadu-de-Negósiou Santa Sé, Monseñor Marco Sprizzi iha Palásiu Prezidensiál Nicolau Lobato, Aitarak Laran.  Iha sorumutu ne’e Monseñor konvida Xefe Estadu atu partisipa iha Misa Komemorasaun Vizita Papa João Paulo II tinan tolunulu liu ba iha Timor-Leste, ne’ebé sei realiza iha Katedrál Díli iha loron-11 fulan-setembru tinan ne’e. Monseñor Marco Sprizzi mós hato’o ba Xefe Estadu “Saudasoens no Bensaun” husi Papa Francisco ba povu Timor-Leste. “Papa Francisco akompaña besik povu no situasaun polítika iha Timor-Leste. Nia reza no enkoraza atu tensaun polítika sira (iha timor-Leste) bele rezolve ho maneira ida independente, soberana tuir sabedoria, atu nune’e bele servisu hamutuk ba povu ne’ebé sempre sai hanesan interese primáriu Santa Sé, Vatikanu nian. Servisu hamutuk ba povu nia di’ak iha setores hotu iha Timor-Leste, liuliu edukasaun , saúde no kuidadu ba ki’iak sira”, afirma Monseñor Marco Sprizzi. Prezidente Repúblika agradese ba konvite, liuliu ba atensaun husi Papa Francisco nian ba Timor-Leste no subliña importansia hosi vizita Papa João Paulo II hodi haforsa identidade no luta ba ukun rasik-an. Prezidente Francisco Guterres Lú Olo husu Santo Padre Francisco kontinua reza no akompaña nafatin povu no EstaduTimor-Leste. Papa João Paulo II hala’o vizita mai Timor-Leste iha loron-12 fulan-Outubro tinan-1989.

Gleno-Ermera, 20 Agostu 2019 - Sekretáriu Estado Juventude no Desportu (SEJD), Nelio Isaac akompaña husi Prezidenti Autoridade Munisípiu Ermera, José Martinho ofisialmente inagura Estádiu Munisipál Café Ermera. “Ermera oan sira, imi nia estadiu mak ida ne’e. Maske seidauk hanesan estadiu ida ne’ebe imi hare bebeik iha nasaun sira ne’ebé avansadu, maibe pelu menus ho estadiu ida ne’e no infraestrutura ne’ebe naton, imi iha ona tempu atu pratika desportu,” dehan Nelio Isaac iha nia diskursu. Sekretariu Estadu ne’e mos informa, estadiu Café Ermera iha tinan oin mos sei sai uma nain ba modalidade futebol ba jogos CPLP 2020 ne’ebe Timor-Leste sai uma nain ba festa desportu nasaun lingua Portugueza sira ne’e. Ho estadiu foun ne’e, Prezidente Autoridade Munisipal Ermera, José Martinho espera bele hamosu jogadór selesaun nasionál husi Ermera oan. Inagurasaun ne’e halo ho seremonia kua fita no asina plaka hosi sekretariu estadu no jogu amigável entre ekipa futebol SEJD vs Funsionáriu Autoridade Munisípiu Ermera. Total orsamentu ne’ebe governu aloka ba kontrusaun estadiu ne’e fofoun US$ 1,169,672.63 no kaer hosi kompania Maferdi Unipessoal, Lda. Maibe iha nia implementasaun, kompania ne’e iha tinan 2015 wainhira halao obra ne’e to’o 2017 la konsege remata, maski halo ona pagamentu US$ 336,469.90. Ho osan restu US$ 833,202.73, ikus governu foti dezisaun hapara kompania Maferdi no kontinua fali ho kompania SMS Contruction. Hafoin halo verifikasaun, governu aumenta osan tan US$ 318,340.25 no total sae ba US$ 1,151,542.98. Ikus tamba iha adisional ba item balun hanesan parking area no variation order, governu aumenta tan osan addisional US$ 78,665.77 no total orsamentu ne’ebe governu halo pagamentu ba kompania SMS Construction hamutuk US$ 1,230,208.75.

Ainaro, 20 Agostu 2019 - Ministra Solidariedade Sosiál no Inkluzaun (MSSI), Armanda Berta dos Santos, partisípa iha serimónia halo’ot Restus Mortais no halo Inaugurasaun ba Monumentu Saudozu Mário da Silva (Sia-Lesu), iha Suku Leo Lima, Postu Hatu-udo, Munisípiu Ainaru. "Ohin loron 20 Agostu tinan 2019, hanesan loron ida ne’ebé importante ba ita hotu hodi selebra aniversáriu FALINTIL nian, Forsas Armadas Libertasaun Nasionál Timor-Leste, ba dala 44. Iha loron importante ida ne’e mós ita hotu halibur hamutuk iha fatin ida ne’e hodi halo'ot Restu Mortais no hala'o Inaugurasaun ba Monumentu Saudozu Mário da Silva nian, ne'ebé dedika nia aan tomak ba libertasaun patria iha tempu okupasaun Indonesia.”, dehan ministra MSSI. “Saudozu Mário da Silva husik hela nia familia tomak no hamutuk ho Saudozu sira seluk hodi dedika sira nia-an tomak no hodi defende direitu determinasaun ba independénsia Timor-Leste. Saudozu ho nia maluk sira asua’in luta ho determinasaun no aten-barani hodi hasoru forsa ne’ebé okupa ita-nia rain no halo aat ba Povu doben Timor-Leste. Iha biban ida ne’e hau mós hakarak hato'o hau nia sentidu profunda ba familia ne'ebé lakon saudozu Mário da Silva, mesmu saudozu ohin laiha ona iha ita nia sorin, maibé memoria no espiritu saudozu nian sei hamutuk nafatin ho ita hotu.” Ministra hatutan. Serimónia ne’e hetan partisípasaun mos husi Membru VIII Governu, Sekretáriu Estadu ba Asuntus Antigus Kombatentes Libertasaun Nasionál Gil da Costa Monteira ''Oan Soru'', Sekretáriu Estadu ba Protesaun Sivíl Alexandrino de Araújo, Membru Parlamentu Nasionál Deputadu Antonino Bianco, Autoridade husi Munisípiu to'o ba Suku ho nia Estrutura hotu, Seguransa FFDTL no PNTL, Veteranus no Kombatentes Libertasaun Nasionál no komunidade Postu Hatu'udu.

Díli, 22 Agostu 2019 - Primeiru-Ministru Taur Matan Ruak, simu vizita kortezia Eis-Reprezentante Espesiál Sekretáriu Jerál ONU nian ba Nasoins Unidas Nia Misaun iha Timor-Leste (United Nations Mission in East Timor-UNAMET), Ian Martin, iha Palasiu Governu. Iha enkontru ne’ebé hala’o besik oras rua ne’e, Xefe Governu ho Eis Xefe Misaun UNAMET fahe hanoin no esperiénsia sira hodi hanoin filafali akontesimentu sira ne’ebé akontese iha pasadu tinan 1999 antes no hafoin Referendu. Remata enkontru ba jornalista Sira, eis-Xefe Misaun UNAMET, Ian Martin sente kontente tebes bele vizita filafali Timor-Leste hafoin tinan 20. “Bondia, ha’u iha oportunidade mai ko’alia ho Sr. Primeiru-Ministru. Ha’u fila fali mai Timor-Leste atu partisipa komemorasaun Konsulta Popular. No sei haree eventu ofisiál barak, mas antes ne’e ha’u iha oportunidade atu viajen hodi haree dezenvolvimentu iha nasaun laran”, dehan Ian Martin ba jornalista sira. Eis-Xefe misaun UNAMET to’o iha Dili liuhosi Darwin kuarta-feira (21/08) no nia prezensa iha Timor-Leste atu partisipa iha komemorasaun tinan 20 Referendu, ne’ebé sei realiza iha 30 Agostu 2019.  Komemorasaun ne’e konvida bainaka importante sira husi nasaun oioin, hanesan Xefe Estadu, Xefe Governu, eis funsionáriu UNAMET tantu lokál no internasionál no reprezentante ativista rai li’ur sira ne’ebé iha tempu okupasaun fó apoiu ba  ba Timor-Leste nia luta.

Díli, 21 Agusto 2019 - Banco Central de Timor-Leste (BCTL) no Federação Cooperativa de Credit Hanai Malu (FCCHM) asina Nota Entedimentu konaba formasaun Literasia Finanseira ba formadór FCCHM. Formasaun ne’e sei realiza iha 3-5 Setembru 2019.  Selebrasaun Nota Entidementu entre parte rua aliña ho dokumentu Estratéjia Nasionál ba Literasia Finansira no Inkluzaun Finanseiru atu habelar kuñesimentu ba jestaun finanseiru hodi nune’e bele tulun halo planeamentu iha vida negósiu. Hafoin formasaun ida-ne’e, formadór husi FCCHM sei habelar materi ba membru hotu iha munisípiu 12 no RAEOA.  Ekipa BCTL no FCCHM kontinua serbisu hamutuk hala’o monitorizasaun no avalizasaun ba implementasaun formasaun ba membru FCCHM sira.

Dili, 23 Agostu 2019 - Prezidente Repúblika, Francisco Guterres Lú Olo hala’o enkontru ho Ministru Negosius Estranjeiru no Kooperasaun (MNKE), Dionísio Babo Soares iha Palásiu Prezidensiál Nicolau Lobato, Aitarak Laran. Iha sorumutu ne’e Ministru Deonisio Babo relata ba Xefe Estadu kona-ba lista embaixadór timoroan no preparasaun Timor-Leste atu sai membru ba Asosiasaun Nasaun sira Sudeste Aziatiku (ASEAN-sigla iha inglés). Relasiona ho embaixadór sira ne’ebé mak seidauk simu tomada-de-pose, Ministru Deonisio Babo hateten katak to’o agora naran embaixador sira ne’e sei mantein. “Purenkuantu seidauk iha mudansa buat ida, sei mantein naran sira ne’e. Señor Prezidente hato’o nia hanoin balu tanba embaixador sira sei reprezenta ita-na rain iha liur ne’ebé hatudu imajen Timor nian. Ha’u sei lori hanoin ne’e ba ko’alia fila fali ho Señor Primeiru Ministru para depois haree i hato’o fali lista mai Señor Prezidente” dehan Ministru Babo. “Señor Prezidente lahateten katak ema ida ne’e di’ak ka ema ne’e ladi’ak. Señor Prezidente dehan katak bele haree to’ok sé iha ajustamentu ba lista. Señor Prezidente la fó hatene katak tenki tau naran ida ne’e, tau naran ida ne’eba, laiha. Ne’e ita ko’alia ho Xefe Estadu la’os ko’alia ba nivel téknika”, ministru esplika. Relasiona ho adesaun Timor-Leste ba ASEAN, MNEK informa katak iha fulan-Setembru sei iha ekipa tolu ne’ebé kompostu hosi reprezentante nasaun sanulu membru ASEAN nian ne’ebé sei mai halo avaliasaun ba Timor-Leste nia preparasaun iha area politika, defeza-seguransa, ekonomia no kultura. Hatan ba imprensa kona-ba bainhira mak Timor-Leste bele sai hanesan membru ASEAN Ministru Babo hatan: “Ha’u lakohi adianta dehan katak bainhira,bainhira, tanba di’ak liu ita tuir lai prosesu ne’e , buat nebe hau bele dehan mak laiha membru ASEAN ida mak dehan Timor labele tama. Hotu-hotu dehan la iha objesaun”.

Díli, 23 agostu 2019 - Prezidente Repúblika Francisco Guterres Lú Olo, promulga Dekretu-Lei husi VIII Governu konstitusionál hamutuk haat, maka hanesan: Dekretu Lei kona-ba tranzisaun titúlu petrolíferu, regulamentu ba atividade petrolíferas ne’ebé antes ne’e situa iha area konjunta dezenvolvementu petrolíferu. Dekretu Lei kona-ba tranzisaun titúlu petrolíferu, regulamentu ba atividade petrolíferas iha kampu Bayu-Undan. Dekretu Lei kona-ba tranzisaun titúlu petrolíferu, regulamentu ba atividade petrolíferas iha kampu Búffalu. Dekretu Lei kona-ba alterasaun daruak ba Dekretu Lei no. 20/2008, 19 juñu ne’ebé kria Autoridade Nasional Petróliu no Minerais. Prezidente Repúblika promulga Dekretu Lei sira ne’e tanba konsidera dekretu lei hirak ne’e la viola konsitutuisaun-RDTL.

Tips nutrisaun: Fós iha karboidratu ka nudar ai-hán fó forsa, Manu-tolun iha proteína nu'udar ai-hán haburas, marungi iha vitamina no mineral nu'udar ai-hán protesaun mina iha bokur no masin iha mineral iodu.

Dili, 25 Agostu 2019 - Lalenok Ba Ema Hotu (LABEH) selebra aniversáriu ba dala-16 iha salaun LABEH Comoro, Kampung Baru. Iha Aniversáriu ne'e, Diretór ezekutivu LABEH, Christopher Samson hateten katak LABEH existe ho abjetivu atu forma ema sai ema iha ida-idak ninia vida no nia moris hodi hanorin labarik sira atu kompriende liu tan kona-ba valór moris nian. Christopher Samson hatutuan tan katak istória LABEH nian la barak maibé barak liu mak LABEH hatudu liuhosi kontribuisaun ne'ebé  fó no LABEH presiza Kualidade la'os Kuantidade. Iha okaziaun hanesan LABEH mos selebra tinan Radio LABEH ba dala-9, LABEH Vokational School (LABEH-VS) ba dala-10 no fó mos graduasaun ba finalista klase Inglés Nivel-1, Klase Jornalizmu no Klase Administrasaun Jerál. Diretór ezekutivu LABEH agradese ba Inan Aman sira ne'ebé mak fó nafatin fiar ba LABEH hodi entrega nia oan sira hodi ba aprende iha LABEH. Partisipantes Seremónia Aniversáriu LABEH ba dala-16 ne'e mai husi Inan Aman Estudantes LABEH, Alumni LABEH, mídia Rádio LABEH no Mídia Timor News.

Díli, 26 Agostu 2019 - Prezidente Repúblika, Francisco Guterres Lú Olo, hasoru malu ho Reprezentante Nasoens Unidas, Ian Martin iha Palásiu Prezidensiál Nicolau Lobato. United Nations Mission in East Timor (UNAMET) lidera husi Ian Martin, ne’ebé ho mandatu atu organiza no hala’o referendu lao ho susesu no maioria povu ezerse nia direitu ba autodeterminasaun iha 30 Agostu 1999 hodi hetan independénsia nu’udar nasaun ida. Nu’udar nasaun independente, Timor-Leste atinji buat barak ona, maibé husi parte seluk Prezidente Repúblika preokupa ho dezigualdade ne’ebé aumenta, kiak no dezempregu ne’ebé sei a’as hafoin tinan-20 referendu. Iha sorumutuk ne’e, Ian Martin husu atu haree mós kontribuisaun husi ofisiais ONU sira ne’ebé tau matan ba kestaun Timor-Leste antes estabelesimentu UNAMET. Misaun UNAMET nu’udar kontinuasaun serbisu ne’ebé ONU hala’o tiha ona antes, hanesan Francesc Vendell no Tamrat Samuel. Ian Martin nu’udar Reprezentante Espesiál Sekretáriu Jerál ONU Koffi Annan hodi lidera UNAMET iha 1999, organiza no hala’o referendu iha Timor-Leste.

Díli, 26 Agostu 2019 - Ministru Obras Públikas (MOP), Salvador Pires hatete prosesu eispropriasaun ba komunidade ne'ebé hela iha estrada ninin parte Rotunda Comoro to'o Tasi-Tolu ne'e urjenti oituan tanba ne'e presiza apoiu husi ministériu relevante hodi realiza eispropriasaun para fó fatin ba kompañia konstrui estrada refere. "Estrada husi Rotunda nian to'o Portu Tibar ne'ebé tuir akordu PPP ne’ebé governu halo ho kompañia sira katak kuandu portu ne'e tama iha operasaun iha 2021, Governu tenke prepara ona infraestrutura no prontu ona hodi sustenta operasaun. Entaun, ida ne'e urjenti oituan selae Governu bele kona multa 50 mil kada dia. Ami presiza tebes ita bo’ot sira nia kolaborasaun hamutuk ho MOP hodi atinji planu Governu nian ne'ebé ikus liu ba bem estar povu nian," Dehan ministru wainhira halo abertura ba reuniaun interministeriál dauhluk kona-ba prosesu eispropriasaun relasaun ho konstrusaun drenajen, bee no saneamentu iha Hotel Novu Turizmu, Lesidere, Dili. MOP hamutuk ho ministériu relevante sira servisu hamutuk hodi aselera prosesu eispropriasaun no presiza rezolve lalais para kompañia sira bele tama hodi halo konstrusaun. Daudauk ne'e populasaun lubuk ida mak hela iha estrada ninin ne'ebé tama iha konstrusaun, ne'ebé tuir Lei katak Governu iha devér para atu halo eispropriasaun ba komunidade ne'ebé hela besik estrada ninin.

Díli 27 Agostu 2019 - Iha sorumutu Extraordinária Konsellu Ministru ohin, Konsellu Ministru fó poder tomak ba Ministra Edukasaun Juventude no Desportu, Dulce de Jesus, atu asina programa PRO-Portugés, parseria ida entre Ministériu ne’e no INFORDEPE no Camões, Institutu Kooperasaun no Lian nian. Projetu ida-ne’e atu kontribui ba konsolidasaun husi sistema edukativu Timor-Leste nian, liuhusi apoiu ba setór formasaun profisionál no kontínua husi pesoál dosente ba sistema edukativu ensinu nian la’ós superiór. Programa ida-ne’e atu substitui programa Formar+, ne’ebé remata iha loron 31 fulan-dezembru tinan 2018 no sei ezekuta entre tinan 2019 no tinan 2022. Liuhosi Projetu PRO-Portugés nian ne’e, ho realizasaun oras 520 formasaun nian ba profesór sira maizumenus 4.300 tinan-tinan, karik bele, ba prazu tinan tolu nian, ne’ebé profesór hotu-hotu hosi sistema edukativu nasionál nian bele atinje nivel B2 ho kapasidade linguístika iha lian portugeza to’o finál tinan 2022.

Díli, 26 Agostu 2019 - Ministru Defeza no Ministru Interior Interinu, Filomeno Paixão simu inkontru kortezia husi delegasaun ida husi Nova Zelándia. Inkontru refere xefia husi CMG Shaun Forgaty no akompaña husi Embaixadór Nova Zelándia mai Timor-Leste, Philip Hewit.  Iha inkontru ne’e, Delegasaun reiteira kompromisu governu Nova Zelándia nian hodi kontinua fó apoiu mai Timor-Leste iha setor defeza. Xefe Delegasaun ne’e informa ba Ministru kona-bá área sira ne’ebé governu Nova Zelándia komprometidu hodi fó apoiu ba Timor-Leste.  Ministru Defeza aproveita inkontru ne’e hato’o agradesimentu ba apoiu tomak ne’ebé durante tinan barak parseiru Nova Zelándia fó ba Timor-Leste, apoiu sira ne’e ajuda tebtebes dezenvolvimentu Timor-Leste iha setor defeza no seguransa nian.  Tersa-feira 27 Agostu 2019, Delegasaun ne’e sei hala’o inkontru anual nível bilateral ho Timor-Leste hodi diskuti hamutuk atividade sira ne’ebé durante ne’e parte rua hala’o. Inkontru bilateral defeza ne’e sai nudar espasu ida ba parte rua hodi diskuti hamutuk atividade parseria entre Timor-Leste no Nova Zelándia.

Díli, 27 Agostu 2019 - Prezidente Repúblika Francisco Guterres Lú Olo iha enkontru ho deputada Janelle Saffin husi Australia iha Palásiu Prezidensiál Aitarak Laran, husu atu kontinua fó apoiu ba konsolidasaun relasaun bilaterais entre Timor-Leste no Australia. Iha sorumutuk ne’e, Prezidente Repúblika fiar katak hafoin reeleitu ba deputada husi Nova Gales do Sul, Janelle Saffin sei kontinua, hanesan hatudu tiha ona iha tinan barak, fó nia kontribuisaun hodi hametin liután relasaun foun entre nasaun rua ne’ebé agora dadaun sei marka istória foun iha komemorasaun tinan-20 referendu ninian. Janelle Saffin kompromete katak sei kontinua fó nia apoiu ba Timor-Leste iha prosesu harii relasaun foun ho Australia. Iha nia diskursu dahuluk nu’udar deputada, Janelle Saffin levanta kestaun Timor-Leste nian iha Parlamentu Nasionál relasiona Fronteira Marítima ho Australia no ejize obrigasaun estadu atu kontinua fó ninian kontribuisaun ba dezenvolvimentu nasaun ne’ebé foin hamriik. Iha enkontru ne’e, Janelle Saffin fó hanoin ba Prezidente Repúblika kona-ba krize ekonomia no finanseira mundiál ne’ebé sei mosu iha tempu badak nia laran tanba ne’e presiza hanoin sasukat sira ne’ebé foti hodi ultrapasa dezafiu boot ne’e. Tuir nia, resesaun ne’ebé akontese dadaun ona iha Australia, Grande Británika, Fransa, Estadus Unidus no Xina sei lori impaktu ba ekonomia nasaun sira seluk iha mundu. Janellle Saffin kontribui ba prosesu restaurasaun independénsia Timor-Leste no envolve atu hametin relasaun kooperasaun veteranus husi nasaun rua inklui relasaun povu ho povu liuhosi eskola sira iha Canberra.

Salsa hanesan ai-horik ida ne'ebé maka bo’ot no riku tebes ho nutrisaun. Laos nudar rekursu bo’ot husi magnéziu no potasiu deit, salsa mos nakonu ho vitamina A, B, C no K hirak ne'ebé maka ita nia isin presiza. Salsa mos riku ho anti-inflamatóriu nomos antioksidante. Konsumo salsa lorloron bele hado’ok ita husi moras oinoin nomos kuidadu ita nia saúde.

Senoura bele ajuda hamenus risku ba moras kankru nomos moras nebe relasiona ho ran (Kardiovascular). Ai-horis ne’e mos riku ho Vitamina, Minerais nomos Feru.  Senoura bele hamenus kolesteról, halo ita bele hare mos nomos bele hamenus ita husi oin tuan sedu.  Senoura iha abilidade atu hadiak kulit, hadiak sistema imunidade, ajuda ho ita nia dijestaun nomos ajuda saúde husi buat hotu ne’ebé maka relasiona ho ita nia ibun.

Díli, 28 Agostu 2019 - Banco Central de Timor-Leste (BCTL) realiza asaun solidaridade doasaun ran ba Ospitál Nasionál Guido Valadares (ONGV), Departamentu Banku de-Sangue iha Sede BCTL ho objetivu hodi ajuda no salva ema seluk nia vida liu husi ran turuk ida. Asaun doasaun ran ida ne’e oferese husi funsionáriu BCTL rasik hodi komemora aniversáriu BCTL ba daualu (VIII) ne’ebe sei realiza iha 13 Setembru 2019.

Díli, 28 Agostu 2019 - Eletrisidade Timor-Leste (EDTL) fó sentidu kondolénsia ba matebian Andre Afonso ne'ebé hakotu iis tanba soke husi eletrisidade bainhira halo hela servisu manutensaun ka muda liña Media Tensaun (MT) tuan ba MT foun iha área Gruta, Kampun Baru, Dili. Matebian Andre Afonso hanesan tékniku ba kompañia Hedge Electric Unipessoal Lda, husi postu administrativu Lolotoe, munisípiu Bobonaro. Eletrisidade soke bainhira tékniku ne'e halo hela servisu no mate kedas iha fatin. Hafoin akontesimentu ne'e, lori kedas ba Sentru Saúde Kumoro maibé lakonsege salva matebian nia vida, nune'e mate isin sei lori ba matebian nia rezidénsia iha suku Madohi, Kumoro, Dili.

Díli, 29 Agustu 2019 - Prezidente Repúblika, Francisco Guterres Lú Olo, veta inkonstusionalidade ba Dekretu Parlamentu Nasionál númeru 9/V no 10/V, ne'ebé aprovadu  iha  23 Jullu 2019, relasiona ho alterasaun ba Lei Atividade Petrolíferu no Lei Fundu Petrolíferu, tuir mandatu Konstituisaun Repúblika númeru 1 artigu 88 no 149. Prezidente Repúblika simu Akordaun Tribunal Rekursu iha 27 agustu 2019 ne’ebé  deklara inkonstitusionalidade  ba Dekretu Parlamentu Nasionál númeru 9/V no 10/V. Bazeia Akordaun Tribunál Rekursu, Prezidente Repúblika ezerse nia direitu konstitusionál hodi veta Dekretu Parlamentu Nasionál númeru 9/V no 10/V. Prezidente Repúblika informa Akordaun Tribunál Rekursu ba Parlamentu Nasionál iha 28 agustu 2019 no husu Parlamentu Nasionál atu halo reformulasaun tuir Akordaun Tribunál Rekursu. Prezidente Repúblika husu fiskalizasaun preventiva ba konstitusionalidade Dekretu Parlamentu Nasionál ne’ebé aprova alterasaun ba Lei Atividade Petrolíferu no Lei Fundu Petrolíferu. Bazeia ba pedidu fiskalizasaun preventiva konstitusionalidae ba Dekretu Parlamentu Nasionál, Tribunál Rekursu deklara inkonstitusionalidade.

Ida ne'e mak Sorteiu Kompletu Faze Grupu Liga Champion, rezultadu husi sorteiu ne'ebé hala'o iha 30 Agostu 2019 iha Mónaco, Fransa: Grupu A: PSG, Real Madrid, Brugges, Galatasaray Grupu B: Bayern, Tottenham, Olympiakos, Estrela Vermelha Grupu C: Manchester City, Shakhtar, Zagreb, Atalanta Grupu D: Juventus, Atlético Madrid, Leverkusen, Lokomotiv Grupu E: Liverpool, Nápoles, Salzburgo, Genk Grupu F: Barcelona, Dortmund, Inter, Slavia Grupu G: Zenit, Benfica, Lyon, Leipzig  Grupu H: Chelsea, Ajax, Valencia, Lille

UEFA, 30 Agostu 2019 - Sentrál Liverpool Virgil Van Dijk Sesta madrugada Oras Timor-Leste simu prémiu “Melhor Jogador da UEFA” refere ba temporada 2018/19 depois manan konkorénsia ho Lionel Messi no Cristiano Ronaldo. Van Dijk sai manan nain konforme rezultadu eleisaun ne’ebé halao husi treinador sira husi ekipa hotu ne’ebé tama iha faze grupu Liga Champion no Liga Europa inklui mos jornalista nain-55. Van Dijk hetan pontu 305, Messi hetan 207 no Ronaldo hetan 74. Van Dijk nu’udar jogador Sentrál no Olandés dahuluk ne’ebé simu distinsaun ida ne’e, nune’e mos sai vensedór daruak iha istória Liverpool nia depois Steven Gerrard.

Díli, 30 Agustu 2019 - Prezidente Repúblika, Francisco Guterres Lú Olo agradese solidariedade ne’ebé Governu no Povu Vanuatu hatudu durante tempu difísil iha tempu okupasaun Indonézia. Iha audiénsia ho Primeiru Ministru Vanuatu, Hon Charlot Salwi, Prezidente Repúblika rekoñese solidariedade rohan-laek ne’ebé Vanuatu fó ba Timor-Leste iha tempu okupasaun Indonézia no agradese Primeiru Ministru anterior ne’ebé hamriik iha oin hodi defende kauza Timor-Leste atu hetan independénsia iha forun internasionál sira. Tanba ne’e, Prezidente Repúblika informa katak vitória ne’ebé Timor-Leste hetan nu’udar mós vitória ba Vanuatu. Ho solidariedade ne’ebé Vanuatu hatudu ba Timor-Leste, Xefe Estadu liuhosi Dekretu Prezidente Repúblika kondekora Governu Repúblika Vanuatu ho Grau Colar da Ordem Timor-Leste ne’ebé sei entrega iha Serimónia Komemorasaun Aniversáriu Referendum ba tinan-20 iha Tasi-Tolu. Primeiru Ministru Vanuatu agradese konvite husi Estadu Timor-Leste atu bele mai partisipa iha komemorasaun aniversáriu tinan-20 referendum ho espera atu Timor-Leste sei sai prosperu, estavel no moris iha pás nia laran. Primeiru Ministru agradese apoiu ne’ebé Timor-Leste fó durante siklonu akontese iha 2012 ne’ebé lori dezastre bo’ot ba nasaun. Ho apoiu husi Timor-Leste no nasaun seluk, liuhosi rekonstrusaun, moris iha Vanuatu fila fali ba normál. Iha oportunidade ida ne’e, Primeiru Ministru konvida Xefe Estadu atu bele partisipa iha serimónia komemorasaun tinan-40 independénsia Vanuatu.

Austrália, 18 Outubru 2019 - Empreza aérea hosi Austrália, Qantas, informa sira halo tiha ona viajen (voo iha lian portugéz) hahú hosi Nove Iorke, Estadus Unidus ba to’o iha Sydney, Austrália. Viajén aérea ne’e demora 19 óras no la para iha fatin ruma. Distánsia ne’ebé aviaun Qantas nian hala’o mak hamutuk pur volta 16,000 km. Tula mos pasajeiru sira maibe sira nia mala limita tuir instrusaun hosi empreza ne’e rasik atu evita aviaun ne’e gasta mina barak liu, nune’e, konsege to’o iha nia destinu, Nova Iorke, lahó enxe mina ba aviaun. Notísia kompletu iha lian Inglés bele le'e iha ne'e!

Díli, 29 Agustu 2019 - Prezidente Repúblika, Francisco Guterres Lú Olo, konsidera Francesc Vendrell no Tamrat Samuel nu’udar figura prinsipál iha luta diplomátika nian, liuliu iha Organizasaun Nasoens Unidas ne’ebé ho determinasaun hamoris nafatin kestaun Timor-Leste nian to’o hetan ninian independénsia. Prezidente Repúblika haksolok ho figura prinsipál rua ne’e hamutuk ho konvidadus Estadu Timor-Leste bele partisipa iha komemorasaun tinan-20 aniversáriu referendum hamutuk ho entidade no povu Timor-Leste. Tuir Prezidente Repúblika komemorasaun ba tinan-20 aniversáriu referendum nu’udar festa ba vitória ema hotu ninian. Prezidente Repúblika informa katak bainhira sei iha ai-laran iha luta libertasaun Pátria bainhira rona Francesc Vendrell no Tamrat Samuel nia deklarasaun sira iha radio, rezisténsia iha Timor-Leste senti la mesak hasoru okupasaun Indonézia. Francesc Vendrell no Tamrat Samuel kompremetidu ba luta povu Timor-Leste la’ós de’it atu halo mundu internasionál rekoñese nia direitu ba autodeterminasaun maibé mós implementa povu atu ezerse ninian hakarak ba ukun rasik an. Francesc Vendrell hahú envolve-an iha kampaña ba Timor-Leste nia ukun rasik an iha tinan-1980 nia laran, iha tempu bainhira apoiu ba kauza auto-determinasaun la dun ona hetan atensaun iha ONU. Tamrat Samuel fasilita dialogu entre Timoroan liuhosi All-Inclusive intra East Timorese Dialogue husi 1994-1998. Francesc Vendrell hamutuk ho Tamrat Samuel sai figura prinsipál ba kampaña Timor-Leste nian iha ONU. Figura rua ne’e konsege influénsia atu ONU hahú haruka nia delegasaun mai Timor-Leste ba dahuluk. Francesc Vendrell no Tamrat Samuel envolve iha planu implementasaun referendu ho estabelesimentu misaun UNAMET. Ho dedikasaun figura prinsipál rua ne’e, iha tinan-2009, Prezidente Repúblika José Ramos Horta kondekora ho Ordem de Timor-Leste. Nune'e, Prezidente Repúblika, Francisco Guterres Lú Olo, sei entrega kondekorasaun ba Francesc Vendrell no Tamrat Samuel ho Ordem Timor-Leste iha Serimónia Komemorasaun Tinan-20 Aniversáriu Referendum.

Díli, 29 Agostu 2019: José Ramos Horta inaugura ponte no Parke Prezidente B. J. Habibie, iha Bidau Santana. Iha inaugurasaun ne’e akompaña husi Ministru Obras Públikas (MOP), Salvador Pires ho nia amólogu Ministru Obras Públikas no Abitasaun Indonézia, Mochamad Basuki Hadimuljono. Ministru Obras Públikas Indonézia ofisialmente reprezenta Prezidente Repúblika Indonézia (RI), Joko Widodo, iha inaugurasaun Ponte Prezidente B. J. Habibie refere. Naran ne'ebé tau ba ponte ne'e deside direita husi Prezidente Komisaun Organizadora ba Selebrasaun Konsulta Populár ba dala-20, Kay Rala Xanana Gusmão. Ponte B. J. Habibie ne'e konstrui husi kompania Karya Timor-Leste ho montante osan millaun 3.9 dollar Amerikanu. Ponte ne'e nia luan metru 10.5, no nia naruk hamutuk metru 78 (ponte ida 18 metrus, ida 60 metrus. Prosesu konstrusaun ba ponte lori tinan 2. Serimonia inagurasaun ne'e partisipa husi membru Governu, membru Parlamentu Nasionál, bainaka espesiál husi nasaun sira, inklui komunidade kapitál Dili, liuliu komunidade Bidau Santana. Hafoin inagura ponte ne'e loke ona atu asesu ba públiku tomak.

Díli, 30 Agostu 2019 - Primeiru-Ministru Timor-Leste Taur Matan Ruak no Primeiru-Ministru Austrália, Scott Morrison, sesta-feira ne’e iha Palasiu Governu oin, Díli, ofisíalmente troka ona Nota Diplomátika kona-ba Tratadu Ratifikasaun Fronteira Maritíma iha Tasi Timor entre nasaun rua ne’ebé parte rua asina iha loron 6 fulan Marsu 2018 iha Nova Yorke liuhosi Konsiliasaun obrigatóriu. Xefe Governu Timor-Leste iha nia diskursu hateten Timor-Leste no Austrália hahú kapítulu foun iha relasaun bilateral país rua nian no momentu ida ne’e hatudu vontade mútua ne’ebé firme atu alkansa akordu ho justu no ekuitativu. Ho troka Notas Diplomátika refere, mak automatikamente tratadu refere tama ona iha vigór no área esplorasaun petróleu konjunta entre Timor-Leste no Austrália eskluzivamente tama ona mai iha área juridisaun teritóriu Timor-Leste nian. Sasin ba troka Nota Diplomátika Nasaun rua ne’e mak hanesan, Primeiru Ministru hosi Vanuatu, Guiné-Bissau, Vise Primeiru-Ministru Kambodia, Prezidente Asembleia Nasionál Portugal, no bainaka dignitáriu sira seluk husi nasaun 38 ne’ebé hetan konvite iha ámbitu atu partisipa iha komemorasaun tinan 20 Referendu (konsulta Popular) no Misaun INTERFET, membru Governu sira, membru Parlamentu Nasionál, Xefe Estadu Maior F-FDTL, Komandante Jerál PNTL no Veteranu sira.

Dili, 18 Fevereiru 2021 – Ministériu Saúde relata katak pasiente Covid-19 hamutuk na’in-18 iha Timor-Leste mak rekuperadu ona, maibé mós rejista fali kazu foun pozitivu Covid-19 ida (1), nia ho sexu mane no idade 28. “Pasiente ne’e asintomátiku no dadauk ne’e iha ona izolamentu Vera-kruz, Dili. […] Swab teste foti iha 16 Fevereiru no rezultadu pozitivu relata iha dia 18 Fevereiru,” Koordenadór Pilár VII Covid-19 Nilton do Carmo da Silva informa ohin (18/2) iha Palácio das Cinzas, Dili. Enkuantu kona-ba númeru rekuperadu foun na’in-18 hosi izolamentu Vera-krúz Dili ne’e, Nilton esplika katak na’in tolu (3) hosi nasaun Tanzánia, na’in rua (2) nu’udar sidadaun ne’ebé tama ilegál, no na’in-13 mai hosi Indonézia liuhosi pontu entraga Batugadé iha 20 Janeiru 2021. Nune’e, pasiente pozitivu Covid-19 ne’ebé oras ne’e baixa hela iha Timor-Leste tún ba na’in-22.

Díli, 30 agustu 2019 - Prezidente Repúblika, Francisco Guterres Lú Olo afirma katak aniversáriu konsulta popular dala-20 ne’ebé ita selebra ohin hanesan loron istóriku ida ba Timor-Leste no Indonézia. Iha audiensia ho Ministru Obras Públika Basuki Hadimuljono, enviadu espesiál Prezidente Repúblika Indonésia Joko Widodo nian, Xefe Estadu hato’o nia gratidaun no saudasaun kolorozu ba enviadu espesiál Repúblika Indonézia nian ne’ebé bele hola parte iha komemorasaun aniversáriu referéndu Timor-Leste nian ba dala-20. Enviadu espesiál Indonézia nian iha sorumutu ne’e entrega ba Prezidente Repúblika karta husi Prezidente Joko Widodo. Iha dadalia badak ne’e, Basuki Hadimuljono hato’o komitmentu Indonézia nian atu kontinua hametin koperasaun no relasaun bilateral Indonézia ho Timor-Leste. Enviadu espesiál ne’e subliña liu komitmentu Indonézia nian atu apoiu Timor-Leste iha dezenvolvimentu infraestrutura no rekursu umanu iha Timor-Leste. Embaixadór Repúblika Indonézia ba Timor-Leste Sahat Sitorus ne’ebé akompaña delegasaun Indonézia nian, informa mós ba Prezidente planu Indonézia nian atu installa Garuda Maintenance Facility iha Oé-Cusse, hodi preve ba manutensaun ba aviaun iha futuru. Embaixadór Sitorus informa mós planu trilateral Timor-Leste , Indonézia no Portugal atu harii eskola aviasaun ida iha Oe-Cusse. Prezidente Repúblika orgullu teb-tebes tanba Timor-Leste ho Indonézia nia koperasaun la’o diak tebes durante ne’e no iha okaziaun ne’e mós, reitera fila-fali komprimísiu Timor-Leste nian atu kontinua hametin relasaun bilateral no amizade entre estadu no povu rua. Xefe Estadu apresia ba kualidade servisu ne’ebé empreza públika Indonézia nian halo iha Oé-Cusse no husu atu kontinua mantein kualidade ne’e hodi bele transmite valór ne’e ba povu Timor-Leste.

Mónaco, 30 Agostu 2019 - Antes Virgil Van Dijk nomea nu'udar jogadór diak liu UEFA ba temporada 2018/19, jornalista ida entrevista Messi no Ronaldo hodi halo deklarasaun. Iha Ronaldo nia deklarasaun, nia hateten katak nia (Ronaldo) nunka iha han-kalan ho Messi, maibe iha futuru hein katak sira bele han-kalan hamutuk. "Ami fahe palku ida ne'e durante tinan-15 nia laran. Hau la-hatene se ida ne'e sei akontese tán iha futeból hodi jogadór nain-2 mantein nafatin nível ne'ebé hanesan. Ida ne'e la'-fásil no konserteza ami iha relasaun ne'ebé diak. Ami nunka han-kalan hamutuk maibe hau hein katak ami bele halo ida ne'e iha futuru oin mai. Klaru katak hau saudades joga futeból iha España hanesan ami halo iha tinan-15 ikus ne'ebé ami rua fó presaun ba malu. Ida ne'e diak atu sai parseiru iha istória futeból, hau iha neba no nia mos iha neba."

The Guardians, 30 Agostu 2019 - Fó sai katak sientista sira husi universidade Zhejiang, Xina, konsege deskobre métodu ida hodi hamoris filafali esmalte (enamel iha inglés) nehan nian. Esmalte nu’udar parte ida husi nehan ne’ebé wainhira hetan estragu ka dodok ona sei labele diak filafali. Maibe, sientista xinés sira hetan métodu ida ne’ebé bele provoka rejerasaun ba esmalte ne’ebé aat ona. Tuir estatístika husi tinan 2016 nian hatudu katak iha ema purvolta 2.4 billoens mak iha problema ho nehan. Agora dadaun métodu ne’ebé mak iha hodi hadiak nehan sira ne’e ladun efisiente no halo pasiente sira ba hasoru bebeik dentista sira.  Sientista sira husi Xina ne’e hateten katak, sira dezenvolve métodu ida hodi prodús ‘calcium phosphate’, nu’udar komponente prinsipál esmalte nehan nian, ho diamétru 1,5 nanometru hodi bele insere ba nehan ne’ebé aat ona. Maneira ida ne’e halo kímika ne’ebé tau ba nehan refere sei metin no moris filafali hanesan parte normál ida husi nehan refere. Ho métodu ida ne’e, sientista xinés sira hein katak iha tinan 1 ka 2 sei halo teste ba ema nia nehan wainhira teste iha laboratóriu hetan ona aprovasaun hosi guvernu Xinés.

Tasitolu, Dili, 31 Agostu 2019 - Prezidente Repúblika, Francisco Guterres Lú Olo, atribui kondekorasaun ba sidadaun no entidade na’in-10 iha Serimónia Komemorasaun Aniversáriu tinan-20 referendu nu’udar rekoñesimentu husi Estadu ba kontribuisaun iha luta diáspora. Sidadaun no entidade ne’ebé hetan kondekorasaun mak Prezidente Repúblika kondekora Assembleia da República (República Portuguesa) no Governu Repúblika de Vanuatu ho Grau Colar da Ordem de Timor-Leste, Australian Council of Trade Union, Irena Cristalis, sidadaun Olandeza, Fernando de Mendonça d’Oliveira, sidadaun portugés, Marc R. Pacheco husi Estadus Unidus da Amerika, António Sampaio husi Portugal no Chalida Tajaroensuk husi Tailandia hetan kondekorasaun ho Grau Medalha da Ordem de Timor-Leste. Xefe Estadu liuhosi Dekretu Prezidente Repúblika númeru 41/2019 kondekora individu no entidade hamutuk na’in-17. Husi na’in 17 ne’ebé kondekoradu, na’in-8 mak marka prezensa iha serimónia kondekorasaun. Prezidente Repúblika atribui mós kondekorasaun ho Grau Medalha da Ordem Timor-Leste ba Francesc Vendrell no Grau Insignia da Ordem de Timor-Leste ba Tamrat Samuel ne’ebé dekreta duranta mandatu Prezidente Repúblika José Ramos Horta ho Dekretu Prezidente númeru 25/2009. Francesc Vendrell no Tamrat Samuel nu’udar figura prinsipál sira husi ONU ne’ebé haklaken direitu autodeterminasaun ba Timor-Leste. Eis Prezidente Estadus Unidus da Amérika, Bill Clinton, no reprezentasaun husi Eis Sekretáriu Jerál ONU Kofi Annan, Marie Colvin, sidadaun husi Estadus Unidus Amerika no Michael Hodgman husi Australia simu kondekorasaun ho Grau Medalha da Ordem de Timor-Leste ho títulu póstume, Andrea Neeham, sidadaun británika, Angie Zeltner, sidadaun británika, Joanna Wilson, sidadaun británika, Lotte Kronlid, sidadaun británika, Minka Nijhuis, sidadaun holandeza la marka prezensa iha serimónia atribuisaun kondekorasaun.

Díli, 30 Agustu 2019 - Sekretáriu Estadu Formasaun Profisionál no Empregu (SEFOPE), Julião da Silva Sexta-Feira ne’e akompaña husi Inspetur Jerál Traballu hala’o inspeksaun ba loja sira iha Díli laran hanesan Dilimart, Timor Plaza, W-Four no loja sira seluk ne’ebé loke iha loron feriadu nasionál konsulta popular Timor-Leste. Konstituisaun RDTL preve katak iha loron 30 Agustu hanesan feriadu nasionál ba sidadadun Timor-oan hotu, ne’ebé komemora loron importante Timor-Leste deside ninia destinu hodi sai nasaun independente. “Ohin loron iha inisiativa ida husi VIII Governu konstitusionál liuhosi SEFOPE hodi halo inspeksaun ba ajénsia no kompaña ne’ebé maka hala’o nafatin aktividades ekonomia” dehan SEFOPE ba jornalista sira iha Timor Plaza. Lider maximu SEFOPE ne’e hateten sira iha direitu bele servisu maibe husu ba empregadór tenke respeitu traballadór sira nia direitu selu dobru, tambá iha lei kódigu laboral No. 4/2012 preve klaru direitu, dever traballadór nomós empregadór nian. Tuir observasaun SEFOPE iha terenu katak positivu tebes tamba loja barak maka kumpri hodi la-halo aktividade negósiu iha Feriadu nasaionál 30 Agustu maske iha balun mak sei nafatin loke. Sekretáriu Estadu SEFOPE hateten observasaun ne’e mós hetan kompaña balun ne’ebé la selu dobru ba traballadór sira, tambá ne’e sira tenki kumpri hodi simu sansaun husi SEFOPE tuir lei kódigu laboral ne’ebé iha.

Díli, 31 Agostu 2019 - Espoza Prezidente Repúblika, Cidalia Guterres fó benvindu ba Carolina Lariera, faluk Sergio Vieira de Mello ne’ebé partisipa iha komemorasaun aniversáriu tinan-20 referendu no agradese kontribuisaun husi Reprezentante Sekretáriu Jerál ONU durante prosesu tranzisaun hodi harii instituisaun demokrátika sira iha nasaun foun. Espoza Prezidente Repúblika ho Carolina Lariera haree posibilidade oinsá bele servisu hamutuk hodi tau matan ba Eskola Sergio Vieira de Mello iha Becora, Dili. Tuir espoza katak knaar tau matan ba eskola nu’udar knaar Governu ninian maibé sei koopera ho entidade relevante hodi hadi’ak liu kondisaun eskola refere. Carolina Lariera hateten katak hakarak kumprimenta espoza no agradese profundamente konvite husi Estadu hodi bele partisipa iha komemorasaun aniversáriu tinan-20 referendu. Carolina Lariera kontente haree progresu sira ne’ebé nasaun atinji, liuliu Timor-Leste bele eradika ona moras malaria tanba la’ós fasil atu hala’o ne’e. Maski nune’e, Timor-Leste sei hasoru dezafiu barak iha oin mai, liuliu iha area edukasaun.

Díli, 02 Setembru 2019 - Primeiru-Ministru Taur Matan Ruak iha Sábadu loron 31 fulan Agostu 2019 iha Palásiu Governu, simu vizita kortezia hosi nia ómologu Guineense, Aristides Gomes hodi troka ideias no hanoin kona-ba kooperasaun bilateral  nasaun rua nian iha partikulár no kooperasaun iha ámbitu CPLP nian. Iha enkontru kortezia refere, Xefe Governu Timor-Leste fó benvindu no agradese ba nia ómologu tanba bele hatán konvite hodi mai partisipa iha selebrasaun tinan-20 Referendu (Konsulta Popular) no Misaun INTERFET loron 30 fulan Agostu 2019, maske distánsia do'ok. Primeiru-Ministru Guineense mós agradese tebes ba konvite refere, hodi dehan nia prezensa nu’udar hametin lasu amizade entre pais rua nian ne’ebé hahú kedas iha tinan 1975. Aproveita reuniaun kortezia ne’e, Xefe Governu guineense mós  hato’o agradesimentu ne’ebé kle’an  ba Governu Timor-Leste  ne’ebé ajuda ona nia nasaun hodi hadi’a prosesu eleitoral no lori fila nasaun ne’e ba dalan demokrasia nian. Akompaña Primeiru-Ministru Guineense iha enkontru ne’e mak hanesan Ministra Negósiu Estranjeiru no Komunidade, Carla Barbosa, Sekretáriu Estadu ba Jestaun Eleitoral, Julio César Nosolini.

Díli, 2 Setembru 2019 - Primeiru Ministru Taur Matan Ruak bolu Ministru Defeza no Ministru Interiór Interinu Filomeno da Paixão de Jesus hodi koalia liu kona-ba Fronteira Marítima nian ne’ebé agora define klaru ona iha Palásiu Governu. Ministru Filomeno Paixão hateten katak kona-ba seguransa tenke hanoin mós meius  ba forsa marítima no autoridade marítima mos tenke prepara-an hodi bele fó seguransa ba tasi. Governu mós iha ona planu ba tinan oin 2020 hodi sosa ró ida hodi fó ba autoridade, ró ne’ebé sei sosa  ho tipu pakote kompletu ho manutensaun. “Señor Primeiru  Ministru mak bolu ha’u mai enkontru para koalia kona-ba seguransa fronteira marítima, tanba fronteira marka los ona agora ita tenke hanoin ona seguransa ba parte ne’ebé tama ba ita nian,” dehan Ministru Defeza ba jornalista sira bainhira remata enkontru.

Díli, 2 Setembru 2019 - Ministra Edukasaun, Juventude no Desportu (MEJD), Dulce de Jesus Soares, halo Abertura ba Impresaun materia Ezame Nasionál tinan 2019 ba estudante finalista sira Ensinu Báziku no Sekundariu, iha Impresaun Nasionál Timor-Leste (INTL- sígla Portugés). Iha okaziaun ne’e Diretór Nasionál INTL hato’o nia agradesimentu ba konfiansa ne’ebé mak MEJD fó ba INTL hodi halo impresaun ba matéria Ezame Nasionál tinan ida ne’e. Diretór hatutan tan katak, ho kolaborasaun entre Funsionáriu MEJD no Funsionáriu INTL sei servisu ho responsabilidade tuir durasaun tempu ne’ebé determina no sei garante nia konfidensialidade tanba funsionáriu sira ne’ebé hala’o servisu impresaun matéria ezame sei hetan pasa revista husi seguransa wainhira atu tama no sai husi INTL.  Iha fatin hanesan Ministra Edukasaun hato'o katak atividade ne’ebé aas liu iha MEJD mak Ezame Nasionál tanba liuhosi atividade ne’e mak bele sukat dezempeñu estudante sira nian durante tinan 9 (sia) Eskolaridade no tinan 12 (sanulu resin rua) eskolaridade”. Impresaun ba Matéria Ezame Nasionál sei hala’o durante fulan ida nia laran, ho total matéria ezame hamutuk 53.101, ba Ensinu Báziku hamutuk estudante 30.121, Ensinu Sekundariu Jerál hamutuk 17753 Estudante no ba Ensinu tékniku Vokasionál hamutuk 5227 estudante. Ezame Nasionál ba estudante sira sei realiza tuir Kalendáriu Eskolár 14-16 Outubru 2019.

Singapura, 3 Setembru 2019 - Polísia Singapura kaptura mane ida ho idade 27, iha 25 Agostu 2019, tamba uza abuzivamente ‘boarding pass’ hodi akompaña deit nia feen to’o iha portaun embarkementu aviaun nian maibe la-semo hamutuk.  Tuir Lei Singapura, aktu uza abuzivu boarding pass ne’e hanesan krime ida tamba fatin transit ne’e konsidera hanesan “fatin protejidu”.  Nune’e, kualkér ema ida mak asede ba portaun embarkamentu iha Aeroportu Changi maibe laiha intesaun atu semo, sei kona multa to’o US$14,000 ka hetan pena prizaun ho durasaun tinan rua.

Dili, 3 setembru 2019 - Prokuradór Jerál Repúblika (PJR), José da Costa Ximenes, hala’o enkontru mensál ho Prezidente Repúblika, Francisco Guterres Lú Olo, hodi informa serbisu PJR nia.  PJR informa atividade Ministériu Públiku durante ferias judisiáriu, majistradu no ofisiais justisa nafatin garante servisu ba primeiru interogatóriu no julgamentu sumáriu sira. Durante ferias judisiáriu, PJR serbisu hamutuk ho parseiru dezenvolvimentu hodi haruka nia membru sira tuir formasaun iha rai-li’ur. Adjuntu Prokuradór partisipa konferénsia meiu ambiente no tráfiku droga no tuir formasaun iha Australia kona-ba brankamentu kapitais no terorismu. Iha nivel majistradu hamutuk ho Estadus Unidus Amerika dezigna nia majistradu na’in-tolu no juiz na’in-hitu halo estudu tour iha Estadus Unidus Amerika. Majistradu ida ba tuir formasaun iha Bangkok kona-ba trafiku ema. Husi 9-13 setembru, majistradu sei partisipa formasaun kona-ba korrupsaun iha setór públiku. PJR asina ona nota intendimentu ho Komisaun Funsaun Públika atu halo formasaun ba investigadór públiku iha ambitu kriminál no disiplina ninian. Husi parte seluk, Konsellu Superior Ministériu Públiku nomea tiha ona eman na’in-6 ba sekretáriu iha servisu sentrais, espesializadas no iha munisípiu sira ne’ebé sei toma pose iha 6 setembru.

Díli, 3 Setembru 2019 - Reitór UNTL, Francisco Miguel Martins simu vizita kortezia husi Embaixadór Japaun nian mai Timor-Leste, Hiroshi Minami, iha Kampus Sentrál, UNTL. Vizita refere nudar mós despedida Embaixadór Japaun nian, no iha oportunidade ida ne’e, Reitór UNTL hateten apresia ho Governu no povu Japaun nian liuhosi koopersaun bilaterál ho JICA hodi fó apoiu harii no dezenvolve edifísiu foun Fakuldade Enjeñaria Siénsia no Teknologia (FEST)-UNTL, fó Bolsa ba Profesór FEST nian iha Mestradu no Doutoramentu, interkambiu entre estudante no profesór sira, nomós publikasaun artigu sientifiku sira.  Iha biban ne’e Embaixadór Japaun, Hiroshi Minami hateten katak nia nasaun halo ona kooperasaun ho UNTL iha tinan barak ona no kontinua sei servisu hamutuk iha futuru. “Tinan ida ne’e ita sei haree hamutuk edifísiu FEST iha Hera atu remata ona, ha’u sei la partasipa bainhira kompletu ona, no ha’u fiar Embaixadór foun sei koordena no halo diskusaun ba serimónia inagurasaun FEST iha UNTL,” hatutan Embaixadór Hirosi. Partisipa iha vizita no despedida husi Embaixador Japaun nian iha Timor-Leste, Proreitór ba Asuntu Kooperasaun UNTL nian Eduardo Serrão, Proreitor Assuntu Akademiku UNTL, Miguel Maia, Proreitora ba Providoria no Akonsellamentu, Teresa Antónia, Proreitór Asuntu Planementu no Dezenvolvimentu Instituisionál, Leonel Madeira, Administrador Jerál-UNTL Lourenco Rodrigues Pereira, no Dekanu FEST Ruben Jerônimo Freitas.

Díli, 3 Setembru 2019 - Sekretáriu Estadu Formasaun Profisionál no Empregu (SEFOPE), Julião da Silva ho nia ekipa ohin iha salaun Trade Invest hala’o enkontru ho Ministru Koordenadór Asuntu Ekonomia (MKAE) interinu, Fidelis Magalhães hodi ko’alia kona-ba proposta Orsamentu Jerál Estadu (OJE) 2020 SEFOPE nian. OJE 2020 SEFOPE nian sei foka liu ba iha formasun profisionál ba Timor-oan sira iha área ne’ebé tuir nesesidade merkadu nomos bele apoiu grupu auto-empregu sira hodi redus númeru dezempregu iha Timor-Leste.  Programa prioridade SEFOPE 2020 mós iha pólitika atu bele hari'i sentru formasaun ekselénsia iha Metinaru hodi fó formasaun ba joven sira hodi prepara ba nesesidade merkadu rai laran no rai liur.

Díli, 3 Setembru 2019 - Prezidente Repúblika, Francisco Guterres Lú Olo iha sorumutuk ho Koordenadór Rezidente Nasoins Unidas, Roy Trivedy, hateten katak Sesaun Anuál Asembleia Jerál Nasoins Unidas iha fulan setembru importante ba nasaun.  Hafoin audiénsia, Roy Trivedy hateten katak Prezidente Repúblika prontu atu partisipa iha Asembleia Jerál ONU ba dala-74 iha Nova Iorke, iha ne’ebé Xefe Estadu husi nasaun 164 sei partisipa. Ba tinan ne’e, Asemblei Jerál ONU sei ko’alia kona-ba mudansa klimátika, finanseiru ba dezenvolvimentu, saúde, Voluntary National Report no Objetivu Dezenvolvimentu Sustentavel. Timor-Leste hatudu tiha ona progresu barak iha area refere ne’ebé presiza fahe ninia esperiénsia ba nasaun seluk atu aprende. Foin lalais Timor-Leste komemora aniversáriu tinan-20 referendu ne’ebé hatudu progresu barak iha servisu saúde ninian, Voluntary National Report ne’ebé forte tebes no Objetivu Dezenvolvimentu Sustentavel (ODS) ne’ebé sai ezemplu ba nasaun seluk. Viajen Prezidente Repúblika ba Nova Iorke presiza hetan aprovasaun husi Parlamentu Nasionál. Prezidente Repúblika hato’o tiha ona pedidu ba viajen Nova Iorke ninian ba Parlamentu Nasionál atu aprova.

Austrália, 3 Setembru 2019 - Facebook agora dadaun halo hela teste hodi hasai tiha kontajén ‘Like’ ba kualkér posting/publikasaun iha Facebook. Medida ida ne’e Facebook foti hanesan esforsu ida atu hamenus tiha presaun husi sosiál mídia ba juventude sira. Kontajén ba Like iha posting, tuir Facebook katak, sei vizível deit ba utilizadór ne'ebe mak halo posting no ema seluk sei labele haree totál númeru ‘Like’ ne’ebé hetan husi posting refere. Agora daudaun, Facebook hahú ona teste iha Canada, Austrália no Europa hodi haree no analiza nia impaktu.  Medida ida ne'e sei aplika mos ba iha Instagram ne'ebé mak Facebook sai na'in ba mós.

Díli, 04 Setembru 2019 - Primeiru-Ministru, Taur Matan Ruak akompaña husi nia Espoza, Isabel Ferreira hamutuk ho Membru Governu, Membru Parlamentu Nasionál, Embaixador sira, Korpu Diplomátiku, eis Staff UNAMET no UNOPL, Kuarta-feira ne’e iha Ótel Timor-asiste direta “Rekriasaun Leitura” Rezultadu Referendu 30 Agostu 1999 ne’ebé lee direta husi Ian Martin, eis Xefe UNAMET, ne’ebé iha tinan 20 liu ba lee iha Ótel ne’e duni hodi anúnsia sai ba mundu katak 78.50 % povu Timor-Leste hili lakohi autonomia ka independénsia no hela 21.50 % mak hili autonomia ka hakarak nafatin ho Repúblika Indonézia.

Ainaro, 4 Setembru 2019 - Ministériu Saúde (MS) liuhosi Vise-Ministru Dezenvolvimentu Estraéjiku Saúde i Ministru Saúde Interinu, Bonifácio Maucoli asina Nota de-Entendementu (NdE) ho Diretora Klinika St. Joaquim Maubisse (KSJM), Madre Domingas dos Santos iha Sentru Saúde KSJM, Postu Administrativu Maubisse, Munisipiu Ainaro. Vise-Ministru iha ninia diskursu hatete  katak loron ida ohin marka pasu ida importante tebes iha MS ho Klinika KSJM ne’ebé hametin nafatin lasu servisu hamutuk durante tempu naruk nian hahú kedas iha tinan sanulu (10) liubá. KSJM hanesan parseria importante ho MS tanba úniku klinika ne’ebé hala’o funsaun hanesan Sentru Saúde nian. KSJM liuhosi koperasaun ho MS resposta ba lakunas ne’ebe enfrenta iha prestasaun Kuidadu Saúde Primaria iha Postu Saúde Maubisse, Munisipiu Ainaro tanba MS iha limitasaun rekursus umanus atu hala’o servisu primaria no sekundaria iha tempu ne’ebé hanesan no fatin ne’ebé hanesan. KSJM durante ne’e sempre hato’o relatoriu regular kona-ba indikadores sira ba MS liuhosi Servisu Saúde Munisipiu Ainaro.” Marka prezensa iha serimonia ne’ebé refere mak Diretór Jerál Servisus Korporativus Vitor Soares Martins, Inspektor Saúde Natalino de Araújo no Diretór Nasionál sira seluk inklui Diretor Sentru Saúde Munisípiu Ainaro, Agostino da Costa, Xefe Departamentu balun iha Ministériu no profesionais saúde sira.

Maldives, 4 Setembru 2019 - Ministru Agrikultura no peskas (MAP), Joaquim José Gusmão Martins ho Delegasaun Timor-Leste hala'o enkontru bilateral ho Ministru Negósiu Estranjeiru Maldives, Abdullah Shahid iha Paradise Island. Objektivu husi enkontru ne'e koalia kona-ba kooperasaun dezenvolvimentu setor Peskas no Turizmu no introdus potensialidade rekursu marina Timor-Leste nian ba iha nasaun refere hodi bele hetan lisaun pozitivu ba kriasaun benefisiu iha área Peskas ba iha futuru.

Díli, 4 Setembru 2019 - Sekretáriu Estadu Kooperativas (SEKoop), Arsenio Pereira da Silva lansa Kooperativas Multi-Sektorál Dewan Solidaritas Mahasiswa Pemuda Pelajar Timur-Timur (DSMPPTT) iha Salaun São Miguel Arcanjo, Rai Kotu. Kooperativas Multi-Sektorál ne'e hala'o konferénsia durante loron rua nia laran ikus mai konsege hamosu estrutura Kooperativas no Suzana Cardozo mak sai hanesan Prezidenti ba periodu dahuluk. Iha Seremónia ne'e SEKoop agradese ba inisiativa husi estudante DSMPPTT iha tempu okupasaun Indonésia nia bele halibur malu hodi luta dala ida tan ba povu nia moris diak. Membru Kooperativa Multisektorál, Eurico Pereira hateten katak DSMPPTT hahú ona la'o hamutuk filafali hodi hateke ba futuru liu husi Koperativa multisektoral ida ne’e. Partisipa iha seremónia ne'e hanesan, Prezidenti DSMPPTT, Vise Prezidenti Parlmentu Nasionál, Maria Angela Sarmento, Menbru Kooperativas, no estudantes siras iha Eskola São Miguel Arcanjo.

Primeiru-Ministru Simu Audiénsia Husi Sekretária Ezekutiva Komisaun Nasionál Unesco Díli, 5 Setembru 2019 - Primeiru-Ministru Taur Matan Ruak, kuarta-feira ne’e iha Palasiu Governu, simu audiénsia Sekretária Ezekutiva Komisaun Nasionál UNESCO, relativu ba Komisaun Nasionál ba Patrimóniu Dokumental Mundiál, Cedelizia dos Santos, akompaña husi Diretór Ezekutivu Arkivu Muzeu Rezisténsia Nasionál no CHEGA hodi introduz ba Xefe Governu kona-ba Komité Memória do Mundu ne’ebé estabelse iha 2016. Komité ne’e nia serbisu mak atu haree filafali dokumentu memória sira tantu iha formatu áudio no Vídiu ne’ebé Timor-Leste iha hanesan husi Arkivu Muzeu Rezisténsia Nasionál no CHEGA nian hodi hetan aprovasaun husi Komité nune’e bele lori ba rejistu iha UNESCO nu’udar patrimóniu dokumentál internasionál. Xefe Governu apresia ho serbisu Komité ne’e nian no husu atu halo planu ne’ebé di’ak no ho integradu hodi minimiza iha duplikasaun.

Dili, 4 setembru 2019 - Grupu Independente Rekolla Dadus Veteranu (GIRDV) lideradu husi José Dias Guterres ‘Loi-Mali’ informa ba Prezidente Repúblika, Francisco Guterres Lú Olo, kona-ba falsifikasaun dokumentus sai veteranu hamutuk nain-131.  GIRDV instala ona nia serbisu iha munisípiu 13. Husi serbisu ne’ebé hala’o rekolla tiha ona falsifikasaun dokumentus hamutuk 131. Husi dadus ne’e, kazu balu hatama ona ba Tribunál no balu sei iha prosesu nia laran. José Dias Guterres husu ba Prezidente Repúblika hodi fó kbiit atu bele rekolla dadus falsifikadus atu nune’e bele dignifika liután veteranus no hatuur loloos veteranus sira iha nia fatin. GIRDV observa katak iha indikasaun nepotismu no familiarizmu kontribui ba falsifikasaun dokumentus veteranus durante ne’e. Tanba ne’e GIRDV husu ba Xefe Estadu atu ajuda koalia ho Governu liu-liu komisaun sira ne’ebé responsabiliza ba visa veteranus, bele fó lisensa ba grupu independente hodi assesu visa veteranus tanba ne’e mak dokumentus prinsipál atu verifika loloos veteranus nia dedikasaun. Prezidente Repúblika apresia servisu GIRDV ne’ebé fó ninian kontribuisaun atu hadi’ak dadus veteranus sira nian, tanba ne’e preokupasaun Estadu nian. Prezidente Repúblika hateten problema barak iha veteranus, ita hotu presiza kontribui atu hadi’ak nune’e ema hotu bele tau konsiderasaun no respeitu Kombatentes Libertasaun Nasionál. Preokupasaun ne’e mosu tanba iha kazu falsifikasaun ba rejistu veteranus akontese iha tempu Komisaun Omenajen nia serbisu. Ho nune’e GIRDV preokupa ho membru sira husi Komisaun Omenazen ne'ebé sei okupa nafatin kargu iha komisaun instaladór. Prezidente Repúblika sei ko’alia ho Primeiru Ministru atu tau matan ba asuntu ne'e.

Dili, 26 Outubru 2021 – Diretór Estabelesimentu Prizionál Bekora João Domingos informa katak oras ne’e guarda prizionál iha prizaun tolu liuliu iha Bekora seidauk sufisiente tanba ne’e presiza halo tán rekrutamentu guarda prizionál.
“Parte guarda prizionál atu dehan de’it katak ita presiza halo rekrutamentu, presiza halo rekrutamentu. […] Ita haree ba númeru (prizioneiru iha prizaun Bekora) 500 resin ne’e kompara ho guarda prizionál (iha prizaun Bekora) ne’e ita iha 131, bele dehan katak (guarda prizionál) seidauk sufisiente, seidauk sufisiente. Presiza atu ita bele halo rekrutamentu, maibé ita halo planu para halo rekrutamentu, Governu seidauk responde ho di’ak tanba iha nesesidade barak ne’ebé urjente no emerjente,” João Domingos informa ba jornalista Timor News, ohin (26/10), iha Estabelesimentu Prizionál Bekora, Dili.
Maske nune’e, nia hateten katak, sira kontinua halo jestaun ho efisiente atu nune’e guarda prizionál sira mantéin kumpri devér hodi tau-matan ba prizioneiru sira.

Díli, 4 Setembru 2019 - Xefe Suku sira husi Postu Administrativu Quelicai konvida Prezidente Repúblika, Francisco Guterres Lú Olo para vizita Quelicai hodi halo diálogu ho komunidade, veteranus no foin-sa’e.  Iha audiénsia ne’e, Xefe Suku sira informa situasaun seguransa, kondisaun saúde, be moos, edukasaun, estrada ba Prezidente Repúblika. Prezidente Repúblika agradese konvite husi Xefe Suku sira no sei haree posibilidade atu vizita Quelicai. Prezidente Repúblika informa mós katak nu’udar Xefe Estadu iha dever rona preokupasaun sira husi autoridade lokál hodi bele informa ba Governu hodi bele tau atensaun.

Díli, 5 Setembru 2019 - Prezidente Repúblika, Francisco Guterres Lú Olo, iha audiénsia ho Reprezentante Misaun Esploratória ASEAN hateten katak Timor-Leste nia vontade atu adere ba ASEAN hatudu tiha ona desde 1975 no esforsu boot husi Governu hametin liután hakarak ne’e.  Timor-Leste hatudu tiha ona nia progresu dezenvolvimentu barak hafoin hetan nia independénsia. Timor-Leste iha Planu Dezenvolvimentu Nasionál 2030 ne’ebé uza nu’udar matadalan atu haree nia futuru. Timor-Leste nu’udar nasaun demokrátiku ida iha ASEAN. Maski nune’e, Timor-Leste sei hasoru dezafiu oin-oin relasiona ho diversifikasaun ekonómika. To’o ohin loron, Fundu Petrolíferu mak sai fontes prinsipál ba dezenvolvimentu nasionál, setór la’ós petrolíferu seidauk dezenvolve ho di’ak. Tuir Prezidente Repúblika katak Estadu halo hela esforsu atu dezenvolve liután nia rekursu umanu atu nune’e bainhira adere ba ASEAN Timor-Leste la’ós de’it hetan benefísiu maibé sei kontribui mós komunidade boot ASEAN ninian. Iha enkontru ne’e, Nasaun membru ASEAN hotu-hotu rekoñese Timor-Leste nia progresu hafoin hetan independénsia no maioria manifesta nia apoiu ba Timor-Leste nia adezaun ba ASEAN. Altu Reprezentante Misaun Esploratória ASEAN vizita Timor-Leste atu haree no hatene empeñamentu husi Autoridade Nasionál relasiona ho adezaun ba ASEAN. Misaun Esploratóriu ASEAN sei hasoru Autoridade Nasionál husi 3-7 setembru 2019. Ofisialmente Timor-Leste aprezenta nia kandidatura sai membru ASEAN iha 4 marsu 2011. Iha 19 novembru 2011 Estadu Membru ASEAN sauda aplikasaun adezaun Timor-Leste ba ASEAN. Iha Reuniaun Ministrus Negosius Estranjeiru ASEAN ne’ebé realiza iha Laos, iha fulan jullu 2016, orgaun setorais ASEAN komesa esplora posibilidade partisipasaun Timor-Leste iha atividade orgaun rejionál ne’e.

Dili, 5 setembru 2019 - Portavoz RENETIL, Carlos da Silva ‘Shaky’ hasoru malu ho Prezidente Repúblika, Francisco Guterres Lú Olo, hodi husu atu Lucas da Costa nia mate-isin hakoi iha Jardim dos Herois, Metinaro.  Carlos Shaky hateten katak saudozu Lucas da Costa la’ós de’it nu’udar fundadór RENETIL maibé mós nu’udar konseitor no mestre ba ami tomak iha RENETIL bainhira luta hasoru okupasaun illegal iha Indonézia. Saudozu Lucas da Costa, hanesan mós lideransa RENETIL sira seluk, tuir Mariano Sabino ‘Assanami’ hateten katak bainhira membru RENETIL seidauk rejista hotu, ninian lideransa sira sei la rejista. Tanba ne’e, lideransa RENETIL husu ba Prezidente Repúblika atu bele tetu hodi hakoi saudozu Lucas da Costa iha jardim dos herois, Metinaro. Prezidente Repúblika hateten katak ema hotu rekoñese kontribuisaun saudozu ninian tanba ne’e RENETIL bele ko’alia ho Comissão Homenagem no haruka ninian rekomendasaun atu Xefe Estadu foti desizaun.

Díli, 5 Setembro 2019 - Reitór Universidade Nacional Timor Lorosa’e (UNTL), Francisco Miguel Martins, ofisializa aula ba “Mestrado em Matématica para Professores” iha kuarta-feira, iha sala video konferénsia, iha Kampus Sentral UNTL.  Reitór UNTL hateten katak UNTL ofisializa programa refere ba formasaun profesór matemátika sira hodi eleva kualidade liuhusi nivel mestradu iha matemátika tamba alunu sira husi ensinu báziku to’o remata sekundaria ne’e matemátika fraku tebes. Progama ne'e realiza tamba UNTL hetan apoiu profesór husi Universidade do Porto, Portugal ne'ebé sei kolabora mos ho UNTL-nia profesór sira ne’ebé doutoradu iha área matemátika. Progama ne’e hahú ona ho semestre zero no formaliza semestre foun ba turnu foun ba mestradu iha matematika nian. Reitór esplika tan katak aleinde Mestradu iha Matemátik, área seluk ne’ebé dadaun la’o hela hanesan estudus nivel mestradu nian mak Direitu, Lingua Portugeza, Kontabilidade, Jestaun, Ekonomia i Jestaun Aplikada, Ekonomia Jestaun ba Negosiu, Servisu Sosiál, Administrasaun Edukasional, Polítika Jestaun i Avaliasaun Edukasional, Jestaun Sustentável Natureza e Ambiente, Enfermajen i Parteira, Medicina tropical no Estudu ba Páz I Konflitu. Eventu ne’e partisipa husi proreitór no dekanu UNTL sira, no profesór konvidadu sira husi Universidade do Porto, no inklui mós profesór sira UNTL nian ho estudante sira.

Díli, 5 Setembru 2019 - Prezidente Repúblika, Francisco Guterres Lú Olo, iha nia sorumutuk ho Komandante Jerál PNTL, Komisáriu Faustino da Costa, apresia serbisu PNTL durante komemorasaun aniversáriu tinan-20 referendu no husu atu bele hato’o mensajen apresiasaun ba ninian membru tomak.  Komandante Jerál PNTL informa serbisu seguransa durante komemorasaun aniversáriu tinan-20 referendu ne’ebé hala’o iha teritóriu tomak la’o ho di’ak. Komandante Jerál PNTL relata mós asidente 137 ne’ebé akontese durante fulan Agostu nia laran no kazu infrasaun ne’ebé barak liu iha ligasaun ho neglijiensia tanba laiha karta kondusaun.

Díli, 5 Setembru 2019; Ministra Solidariedade Sosiál no Inkluzaun (MSSI), Armanda Berta dos Santos, loke Semináriu ho tema "Konsultasaun Nívél Ministeriál Esbosu Planu Asaun Nasionál ba Ema ho Defisiénsia ba Periodu 2020 - 2024". Ministra MSSI Hateten katak kolokiu ida ne’e nudar meiu ida atu ema hotu hato'o nia hanoin liga ho kñar liña Ministriál sira ka instituisaun Estadu nian ne'ebé tau prioridade iha implementasaun programa ba ema ho difisiénsia.  Governu mós iha nia politika rasik hodi responde ba situasaun ne'ebé ita nia maluk defisiénsia sira hasoru, Liuhusi enkuadramentu legal sira maka hanesan Rezolusaun governu numeiru 14/2012 de 9 de Maio, Politika nasionál ba inkluzaun no promosaun direitu ba ema ho defisiénsia, planu asaun nasionál direitu ba ema ho defisiénsia, tuir Dekretu lei numeiru 19/2008 de 19 de junho, kona-ba subsidiu Sosiál ba invalidéz. Politika oitavu governu konstitusionál nian atu hatur no resposta ba Sidadaun hotu ho adekuadu, garante kompromisiu politiku Governu nian no hodi bele protéje, promove no salvaguarda direitus, no servisu MSSI nian ho forma hodi responde nesesidade populasaun nian iha 12 Munisípiu inklui RAEOA Oecussi. Ministra mós haktuir liutan katak hadi'ak kualidade ba ema ho difisiénsia hodi hetan moris ne'ebé justu, adekuadu ne'ebé hanesan tuir lei haktuir.

Díli, 6 Setembru 2019 - Prezidente Repúblika, Francisco Guterres Lú Olo, dekreta atu hakoi Lucas da Costa “Rama Metan” iha Jardim dos Herois da Pátria iha Metinaro atu fó omenajen ba Kombatente Libertasaun Nasionál tanba ninian kontribuisaun ba Independénsia Nasionál.  Liuhusi Dekretu Prezidente Repúblika númeru 42/2019, publika ohin iha Jornal da República, tanba kontribuisaun ba Luta Libertasaun Pátria, Lucas da Costa “Rama Metan” iha direitu atu hetan onras fúnebre no hakoi iha “Jardim dos Herois da Pátria iha Metinaro. Prezidente Repúblika bainhira hato’o sentidu kondolénsia iha Lucas da Costa “Rama Metan” nia uma-fatin hateten katak saudozu envolve kedas iha luta libertasaun nasionál husi inísiu no asume kargu prinsipál iha periodu Base de Apoio ninian. Periodu Base de Apoio influénsia tebes atu kontinua kontribui atu hasoru okupasaun Indonézia iha vila laran. Lucas da Costa “Rama Metan” iha kampu inimigu ninian harii RENETIL hamutuk ho fundadór sira seluk buka forma hodi luta hasoru rejime Soeharto. Iha periodu ukun rasik an, Lucas da Costa “Rama Metan” mai ho vizaun ne’ebé haree dook hodi harii Universidade Pás atu forma ema Timor hodi kontribui ba dezenvolvimentu nasaun ninian. Prezidente Repúblika hateten katak Lucas da Costa “Rama Metan” nia isin lolon mak laiha ona maibé ninian memória sei hela hamutuk nafatin ho ita. Lucas da Costa “Rama Metan” nia iis kotu iha Ospitál Nasionál Guido Valadares iha 5 setembru 2019. Horseik, lideransa RENETIL hasoru Prezidente Repúblika hodi husu atu hakoi Lucas da Costa “Rama Metan” iha Jardim dos Herois da Pátria iha Metinaro, tanba saudozu rasik seidauk rejistadu iha Comissão da Homenagem.

Índia, 6 Setembru 2019 - Inan ida ho idade 73 iha estadu Andhra Pradesh, parte súl iha Índia konsege partus ho oan kaduak feto hotu. Médiku ne’ebé mak ajuda prosesu partus ne’e hateten katak bebe nia inan no kaduak-oan ne’e hafoin liu tiha prosesu sirurjia no nia agora iha kondisaun estável no laiha komplikasaun ruma. Inan ne’e nia kaben, Rajarao ho idade 82, hatete katak nia sente kontente tebtebes, tamba sira iha planu atu iha duni oan maibe foin agora mak konsege hetan. Tamba durante ne’e iha sira nia komunidade ema sempre bolu Inan ne’e dehan “señora oan-laek”, nune’e dalabarak halo nia triste.  Maibe, ho partus ida ne’e halo sira haksolok tebtebes no ida ne’e tuir Nai Maromak nia planu, tamba sira koko dalabarak hodi hasoru médiku sira atu buka solusaun no to’o ikusmai ho idade avansada ona mak konsege hetan.

Australia, 6 Setembru 2019 - Feto australiana ida, ho idade 76 hetan atake husi manu-aman ida no australiana ne’e mate depois hodi ba ospitál hodi hala’o tratamentu médiku. Australiana lakon nia moris wainhira la konsege salva nia moris tamba nia lakon ra’an barak ka ‘eksanjinasaun’. Manu-aman ne’e tuku/tata nia ain karuk no konsege halo ku’ak australiana ne’e nia uat hodi halo ra’an fakar sai hosi kanek ne’e.  Tuir médiku, kazu ne’e raru tebes maibe mosu ka hamate australiana ne’e tamba iha fatór barak seluk mak envolve hodi halakon nia moris, hanesan fatór moras ipertensaun, diabétiku no seluk tan ne’ebé iha antes ona.

Singapura, 6 Setembru 2019 - Robert Mugabe, 95, Prezidente Zimbabwe ne’ebé mak ukun durante dékada haat, hakotu nia iis iha ospitál Gleneagles, Singapura wainhira mai hala’o tratamentu médiku. Maibe to’o agora, kauza hosi nia mate seidauk públika. Depois notísia ne’e fó sai, iha guvernu Zimbabwe pronúnsia nia hanesan “erói nasionál” liuhosi Prezidente atuál, Emmerson Mnangagwa. Maske, durante Mugabe nia moris sempre mosu kontroversiál maibe tuir Prezidente ne’e, katak Mugabe nuudar estadista estraordináriu ida husi Zimbabwe. Husi guvernu Zimbabwe, iha ona planu atu halo serimónia funerál iha kapitál Harare iha Zimbabwe. Agora daudaun mate isin sei hela iha Singapura no tuir planu refere, mate-isin sei halot iha Kapitál Zimbabwe.

5 Setembru 2019 - Tuir peskiza ne’ebé mak publika husi The Economist Business Intelligence Unit, fó sai katak Vienna, kapitál Austria nian, mak sai primeiru vensedór ba sidade abitável ka diak liu iha mundu. Vienna sai ona vensedór ba tinan 2 tuituir malu, wainhira nia konsege manan tiha Melbourne, Austrália iha tinan kotuk. Melbourne no Sydney iha Austrália okupa iha fatin 2 no 3 respetivamente. Estudu ne’e inkorpora faktór barak hodi bele hili vensedór sidade sira ne’e. Iha faktór kualitativu no kuantitativu hamutuk 30 ne’ebé The Economist Business Intelligence Unit sira uza, ne’ebé mak hanesan: estabilidade (25%), asisténsia médika (20%), kultura no ambiente (25%), edukasaun (10%), no infraestrutura (20%). Lista sidade abitável liu iha mundu mak: 1. Vienna, Austria, 2. Melbourne, Australia, 3. Sydney, Australia, 4. Osaka, Japan, 5. Calgary, Canada, 6. Vancouver, Canada, 7. Toronto, Canada, 7. Tokyo, Japan, 9. Copenhagen, Denmark, 10. Adelaide, Australia

Haree ba saida mak hakerek iha alínea b) no c) husi nº. 2 artigu da-7 nian no iha alínea d) husi nº. 6 iha artigu hanesan husi Lei nº. 10/2005, loron 10 fulan-agostu, iha redasaun ne’ebé Lei nº. 3/2016, loron 25 fulan-maiu nian fó, Governu determina fó toleránsia pontu iha loron 31 fulan-outubru tinan 2019, durante loron tomak. Komunikadu kompletu bele le'e iha ne'e!

Ronaldo iha montante kontratu ne'ebé bo'ot ho Nike. Nike kontrata Ronaldo hodi sai nia Embaixadór Marka. Tuir informasaun ne'ebé mak hasai subar, katak eis-jogadór Real-Madrid ne'e iha kontratu ho montante purvolta 162 milloens euros ba tinan 10. Alein ida ne'e, nia mos hetan bonus iha tinan 2016 no 2017. Iha kontratu ne'e nia laran mos estipula katak, wainhira nia manan Ballon d'Or nia manan tan 4 milloens euros. Nune'e, nia rendimentu totál ba tinan ne'ebá hamutuk 20.2 milloens euros.  Osan sira ne'ebé temi iha leten ne’e hotu Ronaldo manan wainhira nia sei joga ba Real-Madrid. Maibe, agora nia rendimentu anuál aumenta tan hafoin muda klube ba Juventus. Tuir informasaun, jogadór portugés ne'e iha rendimentu totál sa'e dobru ka besik 40 milloens euros, sura hamutuk ho Juventus nia osan ne'ebé selu ba nia.

Díli, 8 Agostu 2019 - Xefe Estadu iha loron 7 Setembru 2019, kompleta ona tinan-65. Liu husi biban ne'e, Prezidente Repúblika hato'o agradesimentu no fó obrigado wa'in ba timoroan hotu-hotu, família, instituisaun, ne'ebé hato'o ona votus parabens no orasaun direta no indereta hosi meus oin-oin hanesan média eletrónika, Média Sosiál no seluk tan.  "Prezidente Repúblika Francisco Guterres Lú Olo, hodi nia naran rasik nomós família nia-naran hato'o obrigado wa'in tebes ba maluk timoroan sira hotu-hotu, individual, ho familias, ka husi instituisaun ne'ebé hato'o parabéns no orasaun ba Prezidente Repúblika hafoin halo tinan-65. Nu'udar sentimentu profunda solidariedade husi ita bo'ot sira ba ha'u rasik nomós ba ha'u nia família iha loron espesiál ida ne'e. Nu'udar Prezidente Repúblika, sei hamutuk nafatin ho ita bo'ot sira nomós ho povu tomak sei haktuir, ha'u nia komprimisu ba Páz, Estabilidade no Dezenvolvementu Nasionál. ho haksolok teb-tebes, hato'o ami-nia hakoak bo'ot ba maluk sira hotu", dehan PR.

Tuir estatístika asidente tráfegu husi PNTL iha 2019, hatudu katak, iha fulan Agostu rejista asidente hamutuk 137 iha teritóriu tomak. Díli mak rejista asidente bo'ot liu ho númeru 72 tamba iha populasaun barak liu kompara ho munisípiu sira seluk.  Durante fulan Juñu to'o Agustu (fulan 3) iha kazu asidente tráfegu ho númeru média 135 asidente iha nível nasioná. Husi média ne’e Dili nafatin rejista asidente bo'ot liu (iha Juñu 2019 rejista kazu 67 no Jullu 2019 rejista kazu 70). Kumulativamente, durante fulan 3 rejista asidente hamutuk 407 ba iha nível nasionál. Husi total asidente refere, Díli rejista  209 asidente ne’ebé koresponde ho 51%. Tuirmai mak Likisá ho 8% no Baucau ho Aileu ho 7%. Husi dadus ne'ebé mak Timor News apura, hatudu katak ba períodu fulan 3 ne'e (Juñu - Agostu) kompara ho tinan kotuk nian, ladun iha diferensa signifikativa, tinan 2018 Juñu-Agostu rejista asidente hamutuk 438.

Díli, 11 Setembru 2019 - AIFAESA IP liuhosi Seksaun Turístika no Indústria no akompaña diretamente husi Koordenador AIFAESA, Abilio Oliveira Sereno, hala'o inspesaun ba estabelesimentu Burger King iha Timor Plaza tanba konsidera estabelesimentu Burger King halo enganoza ba presu. Inspesaun ne'e halao durante loron rua nian laran, 9 no 10 Setembru 2019. Iha operasaun ne'e, inspetores inspesiona mós ba estabelesimentu seluk hodi haree ba lisensa komersiál no halo apreensaun ba produtu hirak ne'ebe la-merese ona atu komersializa.

Díli, 10 Setembru 2019 - Diretór Jerál Administrasaun no Finansas SEFOPE, Aniceto Leto Soro, akompaña husi adidu traballu Timor-Leste ba Australia Antonio Armindo no asesor sira hala’o enkontu ho empregadór husi Tasmania Austrália iha edifisiu SEFOPE Kaikoli. Objektivu enkontru ho empregadór tamba hahú 11 Setembru 2019 sira sei hala’o teste ba kandidatu traballadór atus lima (500) ne’ebé liu ona teste iha Munisípiu ba programa SWP (Seasonal Worker Program). Husi traballadór atus lima ne’e atus tolu haat nulu (340) mak sei ba uluk servisu iha Austrália.  Tuir Diretór Jerál Administrasaun no finansas Aniceto Leto Soro hateten enkontru ne’e ko’alia mós oinsa buka mekanismu atu bele hadi’a prosedimentu balun nune’e ba oin bele garantia rekrutamentu ne’ebé transparansia no akontabilidade. Entretantu adidu traballu Timor-Leste ba Austrália Antonio Armindo katak, traballadór sira tenki iha koñesimentu lian inglés oituan, hodi nune’e bele halo servisu iha rai liur, liu-liu hanesan Austrália.

Díli, 10 Setembru 2019 - Ministru Agrikultura no Peskas, Joaquim Gusmão, Tersa-feira ne'e entrega dokumentu interkámbiu nia ba Mestri nain-2 no alunu nain-4 husi Eskola Téknika Agríkula (ETA) Natarbora iha salaun Enkontru MAP, Comoro. Mestri nain-2 no alunu nain-4 ne’e sei ba halo Estudu Interkámbiu iha Hunan Polytechnic Xina. Mestri sei ba loron-10 no estudante sei ba fulan-2. Iha okaziaun ne'e Ministru Agrikultura no Peskas hato'o Agradesimentu ba Nasaun Xina ne'ebé fo apoiu nafatin iha kapasitasaun Rekursu Humanu Timor-Leste nian liu-liu Estudu Interkámbiu.  Aleinde ide ne’e, MAP mos fó korajen ba estudante sira atu bele aproveita oportunidade ne'e ho didiak atu aprende, manan esperensia no haklean kuiñesementu ho buat ne’ebé sei hetan iha Hunan Polytechnic. Serimónia ne’e pastisipa husi Sekretáriu Jerál MAP, Diretór Nasional Formasaun Teknìka Agrìkola MAP, Diretór ETA Natarbora, Parseiru Lomping Hight tech no inan aman sira.

Baucau, 10 Setembru 2019 - Sekretáriu Estadu Arte no Kultura (SEAK), Teofilo Caldas, iha Sesta 6 Setembru 2019, halo Inaugurasaun ba uma lisan “SENTRU KNUA BETUHAKA”. Iha Diskursu Sekretáriu Estadu apela ba komunidade husi uma lisan BETUHAKA no BOBOSA KABITA sira katak tenki promove, prezerva no valoriza nafatin ita nian kultura, atu nune'e jerasaun foun sira kontinua mantein nafatin iha futuru aban bainrua.  Iha biban ne’e hetan mos partisipa maximu husi Sekretáriu Estadu Kooperativas, Arsenio Pereira no komunidade iha Suku Afaloicai, Postu Administrativu Baguia, Munisípiu Baucau.

Iha Sorumutu Konsellu Ministru (KM) iha 11 Setembru 2019, Konsellu Ministru aprova proposta Deliberasaun husi Ministru Administrasaun Estatal iha ezersísiu, Abílio José Caetano, kona-ba apoiu finanseiru Timor-Leste ba eleisaun prezidensiál Guiné-Bissau iha fulan Novembru tinan 2019. Konsellu Ministru mai ho forma ida ne’e atu responde kona-ba pedidu apoiu tékniku no finanseiru ba organizasaun no realizasaun husi eleisaun prezidensiál ne’ebé solisita husi Governu Guineense. Governu Timor-Leste sei fó apoiu finanseiru ho valor USD 300.000,00 dolar amerikanu no ho nomeasaun Tomás do Rasário Cabral hanesan Reprezentante Espesiál husi Governu, ho misaun atu prosede identifikasaun husi obstakulu ba organizasaun no realizasaun husi operasaun resenseamentu eleitoral no husi eleisaun livre no loloos.

Iha Sorumutu Konsellu Ministru (KM) iha 11 Setembru 2019, Konsellu Ministru fó Poder Tomak ba Ministru Transporte no Komunikasaun, José Agustinho da Silva, atu asina Akordu Servisu Aéreu ho Estadu Qatar no ho Emiradus Árabe Unidu, iha konformidade ba Konvensaun aviasaun sivíl ho objetivu atu estabelese no opera servisu aéreu entre no ba territóriu sira.

Díli, 11 Setembru 2019 - Aifaesa husu ba konsumidór sira ne’ebé mak sosa sasan/produtu iha loja, Supermerkadu, ka iha fatin ruma, mak hetan hanesan Produtu Liu Ona Prazu, Produtu Estraga/Aat Ona, Espekulasaun ba Presu no Restaurante La-Ijiene bele hato’o keisa direta iha AIFAESA, I.P, liuhosi Departamentu Operasaun, Divizaun Informasaun Públika, iha Avenida Mártires da Pátria, Matadouro, Dili. Bele hato’o mensajem husi pajina Facebook AIFAESA ka liga diretamente ba númeru telefone 3310419.  Atu halo keisa presija: Ba Produtu: Lori prova produtu ne’ebé estragadu ona ka liu ona prazu, nota/resibu ne’ebé simu husi loja, dokumentasaun/toto ba fatin fa’an ka loja. Ba Espekulasaun Presu: Lori nota/resibu ne’ebé simu husi loja no dokumentasaun/foto ba presu ne’ebé taka ba sasan/produtu refere. Reklamante tenki lori Kartaun Eleitoral ka BI, ba konsumidor internasionál lori passaporte. Reklamante sei priense Fixa Reklamasaun iha Divizaun Informasaun Públika.

Loron 10 Setembru nu'udar loron mundiál ba prevensaun oho-an nia. Organizasaun Mundiál ba Saúde (OMS) relata katak kada segundu 40 ema ida mate tanba oho-an. Tinan-tinan ema 800,000 mate tanba oho-an. Wainhira ema 800,000 lakon sira nia vida, família 800,000 mak sei terus mos. OMS husu atu ema hotu ajuda prevene oho-an. Informasaun kompletu iha inglés bele hetan iha ne'e.

Luis de Camões da Silva, membru ida hosi Grupu-Tulun-An-Rasik na’in lima ne’ebé harii hosi Ra’es Hadomi Timor Oan (RHTO) iha Vemasse, munisípiu Baukau. Luis hetan defisiénsia matan bainhira nia sei ki’ik no ikusmai aprende oinsá atu lee no hakerek uza Braille. Ho apoiu hosi RHTO, grupu ne’e estabelese ona atividade hirak hanesan rai no emprésta osan no ortikultura. Sira halo ona atividade ortikultura dezde 2017, ho rai plantasaun hamutuk besik Luis nia uma. Kada membru iha sira-nia kanteiru rasik hodi kuda modo tipu oioin, no kada kanteiru hetan $25 fulfulan.  Luis oras-ne’e hetan pelumenus $1 to’o $2 loron ida hosi viziñu sira sosa nia ai-manas ne’ebé nia kuda iha kantreiru. Refleta ba ninia esperiénsia ho Grupu-Tulun-An-Rasik, nia hatete, “Molok grupu ne’e harii, ha’u hela iha uma de’it ho lahetan rendimentu no agora ha’u hetan ona rendimentu regulár kada fulan”. Atividade ne’e hetan apoiu hosi AustralianAid.

Jakarta, 11 Setembru 2019 - Prezidente Repúblika Indonézia ba datoluk Bacharuddin Yusuf Habibie hakotu ona iis ho idade-83 iha ospitál ezersitu Gatot Soebroto, Jakarta, Indonézia iha tuku 18:15 oras Indonézia nian (WIB). Habiebie ne'ebé moris iha Parepare sulawesi parte sul iha 25 Juñu 1936 mate tanba sofrimentu moras-laran nian e'ebe mak nia hetan. Presidente datolu Indonézia nian ne'e halao tratamentu iha óspital ezersitu Gatot Soebroto komesa iha 1 Setembru 2019. Informasaun konaba habiebie nia mate ne'e rona husi nia oan Habibie Thareq Kemal.

Díli, 13 Setembru 2019 - Fundasaun Alola deskreve katak kazu isin rua sedu akontese barak iha Timor-Leste no fó impaktu bo'ot ba situasaun foinsa’e sira nian. Laos deit estraga sira nia mental maibe mos halakon opurtunidade oin-oin ba sira. Bainhira labarik feto ida hasoru kondisaun ida ne’e, dala barak sira hasoru stigma a’at husi komunidade no fó impaktu ba sira nia mentalidade, moe no lakon esperansa. Kondisaun ida nee mos fó risku bo'ot ba sira bainhira partus. Iha Konferensia RYLA Timor Leste 2019 ne’ebe konsentra iha Seminário Propedêutico São João Maria Vianey, Maloa Ailok Laran, Dili, Fundasaun Alola habelar advokasia kona-ba isin rua sedu. Liuhosi Diretora interina Alola, Maria Guterres, durante oras ida nia laran, juventude hamutuk 86 ne’ebé hola parte iha programa Camp RYLA 2019 rona direta esplikasaun ho tópiku “Impaktu Isin Rua Sedu”.  “Fator barak maka kontribui ba hamosu isin rua sedu iha idade minoridade no ita tenke kuidadu-an husi hahalok negativu sira ne’ebe bele provoka isin rua sedu, diak liu halo atividade pozitivu sira”, esplika Diretora Interina Fundasaun Alola iha ninia apresentasaun. Iha ninia intervensaun, diretora ne’e husu ba partisipante hotu hodi evita husi hahalok negativu sira atu nune’e bele asegura futuru ne’ebe nabilan no susesu.

Díli, 13 Setembru 2019 - Sekretaria Estadu ba Igualdade no Inkluzaun (SEII) asina Nota Entendimentu (MoU) ho Grupu Feto benefisiáriu hitu (7) husi Munisípiu Viqueque, Manatuto, Ermera, Aileu no Manufahi hodi implementa atividade pilotu Fundu Kapitál Rotativu liuhosi loke sira nia negósiu iha área oin-oin. Liuhosi sesaun abertura Diretór-Jerál SEII, Armando da Costa hateten katak ba dalahuluk grupu ida ne’e hetan fiar husi SEII atu implementa atividades Fundu Kapitál Rotativu iha tinan ida ne’e. Tinan barak ona SEII apoiu finanseiru ba grupu barak hodi hala’o sira nia atividade no barak sei kontinua no osan ne’e hela ho sira.Tinan ida ne’e iha grupu 7 ho hakarak rasik kolabora ho SEII hodi implementa fundus ida ne’e hodi hakbi’it sira-nia ekonomia familia no hakarak hatudu ba grupu seluk katak sira mós bele. Maski ho fundus naton maibé bele produz buat ruma no prontu fó filafali osan inan. Ida ne’e hanesan inísiu ba programa boot ne’ebé sei hala’o iha tinan oin 2020 ba suku hotu. SEII sei kopera ho instituisaun relevantes iha munisípiu hodi halo akompañamentu ba imi hodi hala’o jestaun finanseiru ho negósiu.  Madalena Fonseca hosi grupu Moris Kiak munisípiu Viqueque, ne’ebé hanesan benefisiáriu husi fundus ne’e hateten katak nia kontenti ho programa ne’e no nia sei utiliza osan ne’ebé apoiu husi SEII ba negósiu loke Kios ho responsabilidade. Rezultadu ne’ebé nia hetan iha futuru sei utiliza ba presiza uma-laran no liuliu ba oan sira-nia eskola no halo rotasaun osan ne’e ba grupo seluk hodi hala’o negósiu hanesan.Atividade negósiu ne’ebé grupo feto sira hala’o mak loke kios, restaurante, hakiak manu, fó aluga tenda no kadeira no kuda-modo. Sekarik atividades lao di’ak SEII sei estende tan atividade hanesan ba grupo feto sira iha munisípiu seluk iha tinan oin.

Díli, 13 Setembru 2019 - Fakuldade sia (9) husi Universidade Nasional Timor Lorosa’e (UNTL) implementa Estajiu Sosiál no Profisionál ba estudante finalista sira atu aplika koñesimentu ne’ebé sira adkire ona iha banku estudu nian husi área oin-oin ne’ebé universidade oferese. Proreitór ba Asuntu Akadémiku, Profesór Miguel Maia, iha Kampus Sentrál, Díli, hateten katak atu implementa estájiu ba estudante sira iha universidade nasionál, kada fakuldade tuir idak-idak nia área hanesan hatuur ona iha estatutu fakuldade nian.  “Estudante sira hala’o estájiu sosiál bá prátika iha komunidade nia le'et ne’e foka liubá fakuldade ne’ebe akumula área hirak ne’ebé konsentra iha fakuldade. Embora estájiu profisionál katak estudante sira halo prátika espesífiku liuhosi kada departamentu, katak atu sai profisionál iha idak-idak nia área,” dehan proreitór. Proreitór hatutan prosesu estájiu durante ne’e haree katak fakuldade hotu-hotu iha UNTL sempre implemeta estájiu profisionál no sosiál.

Díli, 12 Setembru 2019 - Sistema ensinu no aprendizajen Universidade Nasional Timor Lorosa’e (UNTL) bazeia ba sistema europeu no internasionál, European Credit Transfer System (ECTS), ne’ebé adota ona desde tinan 2014 hodi implementa ba fakuldade 9 iha UNTL. Tuir sistema refere, 75% aprendizajen estudante sira nian inklui aprendizajem ne’ebe halao iha klasse laran, oras estudu autónomu ka mesak, no konsulta referénsia iha biblioteka inklui mós liuhosi internet; no 25% restu, refere oras kontaktu ho dosente sira iha klase laran no konsultasaun, nu'udar fasilitadór ba prosesu aprendizajen estudante sira nian.  “Relasiona ho oras ensinu nian porsentu 25 refere ba dosente sira, tan ne’e iha pós-avaliasaun konta husi estudante sira aprende iha aula, orienta estudante iha prátika, inklui traballu sira ne’ebé defini ona iha unidade kurikular nian,” tenik Proreitór Asuntu Akadémiku, Profesór Miguel Maia dos Santos, iha Kampus Sentrál UNTL, Díli. Profesór Pedro Soares, husi Fakuldade Edukasaun Arte no Humanidade (FEAH), hateten sistema ECTS nia vantajen mak atu lori estudante sira ativu liutan tanba sistema ne’e rekere profesór sira tenki fo traballu barak ba estudante sira atu fasilita sira-nia aprendizajem autónoma. Profesór Pedro hatutan tan katak sistema ECTS ne’e mós ezije estudante sira badinas, partisipa iha aula, estuda mesak no halo traballu. Iha fatin hanesan estudante husi Fakuldade Ekonomia i Jestaun, Tiago Soares hateten katak ho sistema ECTS ne’ebé universidade adota no implementa ne’e di’ak tebes tanba ajuda estudante sira badinas estuda no fasilita sira ho kompetitivu hodi hetan prestasaun no valór finál diak semestre nian.

Díli, 13 Setembru 2019 - Presidente CCI-TL, Oscar Lima iha Workshop Internasionál ho tema "Maneira Hakiak Broiler Modernu No Kualidade Iha Timor-Leste" ne'ebé organiza husi MAEKOM, espresa ninia apresiasaun ba Presidente MAEKOM, Rui Castro ne'ebé nu'udar mos Vise-Prezidente iha CCI-TL ninia inisiativa hodi hakiak Manu Broiler no hari'i MAEKOM. Aleinde MAEKOM hanesan movimentu foun ho Motto katak hahu empreza husi "Ki'ik Maibe Bebeik ho Ambisaun atu sai ba bo'ot liu tan", MAEKOM iha inisiativa no vontade ne'ebé diak tebes hodi hakiak Manu Bloiler iha Timor-Leste. Prezidente CCI-TL husu Banku Nasionál Komérsiu Timor-Leste (sigla portugés BNCTL) no Governu liu-liu Ministériu Agrikultura no Peskas (MAP) hodi bele apoiu no fó suporta nafatin ba iniasitiva ida ne'e atu nune'e bele kontribui ba dezenvolvimentu ekonomiku iha Timor-Leste ho diak.

Díli, 14 Setembru 2019 - Ministru Obras Públikas (MOP), Salvador Pires asina akordu ho Autoridade lokál hamutuk 21 husi munisípiu hotu iha Ministériu Finansas (MF), Aitarak-Laran, Dili hodi implementa enérjia renovável ba umakain benifisiarus hamutuk 1.237. Objektivu husi asina akordu ho autoridade lokál sira ne'e atu implementa programa enérjia renovável ba komunidade ne'ebé hela dook husi administrasaun ka suku liuliu dook husi liña distribuisaun enérjia eletrisidade nian.  Ministériu Obras Públikas (MOP) liuhosi Diresaun Jerál Eletrisidade Timor-Leste (EDTL) liuhosi Diresaun Nasionál Enérjia Renovaveis (DNER) identifika ona área remotas ne'ebé presiza implementa programa enérjia renovável. Totál husi suku 21 ne'ebé asina akordu Ho MOP ne'e maka hanesan Munisípiu Bobonaro: Postu Administrativu Atabae (Suku Atabae), Postu Administrativu Balibo (Suku Cowa) no Postu Administrativu Cailaco (Suku Genolai, Goulolo no Raiheu). Munisípiu Dili: Postu Administrativu Metinaro, Suku Manutelulaun. Munisípiu Ermera: Postu Administrativu Atsabe, Suku Baboe Kraik no Suku Baboe leten. Munisípiu Likisa: Postu Administrativu Likisa (Suku Asumanu), Postu Administrativu Maubara (Suku Vatu Bou & Vatu Boro). Munisípiu Manatuto: Postu Administrativu Manatuto, Suku Cribas no Postu administrativu Laklubar (Suku Batara,Suku Funar no Orlalan) no Postu Administrativu Laleia (Suku Kairui). Munisípiu Manufahi: Postu Administrativu Turiskai (Suku Mindelu). Munisípiu Vikeke: Postu Administrativu Ossu (Suku Liaruka, Suku Uagia no Suku Osso roa). Iha programa asina akordu ne'e partisipa husi Xefe Gabinete MOP, Nolton Tavares, Diretora Jerál EDTL, Arlinda M. Miranda, diretór nasionál sira inklui autoridade lokál, tékniku no funsionáriu sira.

Díli, 15 Setmbru 2019 - JICA Timor-Leste komunika husi ninia pájina Facebook katak progresu ba konstrusaun Terminál Ró iha Portu Díli atinji ona pursentu 98.48 iha fulan Agostu 2019.  Projetu ne’e konstrui husi kompañia Tobishima Corporation no superviziona hosi Ides Inc. no Japan Port Consultant, Ltd.

Díli, 16 Setembru 2019 - Vise-Mnistru Dezenvolvimentu Estraéjiku Saúde i Ministru Saúde Interinu, Bonifácio Maucoli hamutuk ho kuadrus ezekutivus Ospital Nasional Guido Valadares (ONGV) ba haré fatin atu hari’i klinika fuan iha ONGV, Díli. Vise-Ministru iha biban ne’e hatete katak, iha inisiu Janeiru tinan 2020 Ministériu Saúde sei instala klinika kardiolojia no unidade CCU nian iha ONGV hodi atende pasiente sira ne’ebé sofre moras fuan. Iha biban vizita ida ne’e mai mós husi peritu ida husi Malaizia, Dr. David Khoo Sin ‘Founder iHEAL Medical Centre’ ne’ebé maka atu apoiu hari'i klinika kardiolojia iha Timor-Leste. “Tempu ona para ita inisia tan unidade ida kona-ba kardiolojia iha ONGV, ita hatene katak durante ne’e ita haruka pasiente ho moras fuan ba Indonézia, Singapura no iHEAL iha Malaizia. iHEAL rasik simu ita nia pasiente kuaze purvolata ema 158 ne’ebé ho problema fuan, no nia halo ona operasaun kuaze 58. Tan ne’e ho prezensa Dr. David nian iha ne’e atu hare espasu ka fatin atu estabelese klínika kardiolojia.” Salienta Vise-Ministru. “Enkuantu klinika iha ona, Dr. David ho nia ekipa sei apoiu ita, tan ne’e ita tenki hahu agora, wainhira to’o ona tinan lima ka saunu oin mai ita bele hamrik mesak ona, no ita fiar katak ita sei halo deit operasaun iha ne’e no ita sei la tranfere tan pasiente ho moras fuan ba rai liur”, Vise-Ministru reforsa tan. Akompanha mos iha ne'e maka hanesan Diretór Jerál Serbisu Kosporativus, Vitor Soares Martins, Diretór Gabinete Polítika Kooperasaun Narcisio Fernandes, Diretór Nasional Administrasaun, Lojístika, Patrimóniu Francisco Borges, Diretór  Nasional Ospitalar i Emerjénsia Horacio Sarmento no Enjineiru husi Ministériu Saúde.

Díli, 16/09/2019 - AIFAESA, I.P liuhosi Koordenadór Abilio Oliveira Sereno, akompaña husi diretór no xefe departamentu sira halo diskusaun hamutuk ho ajénsia tuteladu MKAE hanesan, IQTL, MTCI no Ministériu Agrikultura kona-ba estabelesimentu Laboratóriu. Diskusaun ne'e dirije husi MKAE interino Fidelis Magalhães iha edifísiu Ministériu Finansa, Aitarak laran. Objetivu husi diskusaun ne'e mak atu propoin hamutuk ideia, atu nune'e bele hetan konkordánsia ida iha ajénsia tuteladu hirak ne'ebé presiza harii Laboratóriu.  Hafoin hala'o diskusaun, Ministru interinu Fidelis Magalhães foti desizaun hodi simu AIFAESA nia proposta adisionál Milloens 2 hodi uza ba instalasaun laboratóriu no sei hato'o ba Primeiru Ministru hodi halo apresiasaun.

Díli,16 Setembru-2019 - Ministru Koordenadór Asuntu Ekonomia interinu no MRLAP, Fidelis Manuel Leite Magalhães, segunda feira loraik ne’e simu Embaixadór Xiao Jianguo husi Xina no ninia delegasaun hodi koalia konaba kooperasaun bilateral entre rai rua-ne’e atu dezenvolve ekonomia iha rai laran. Embaixadór ne’e hato’o katak Xina prontu atu hakle’an servisu hamutuk ho governu Timor-Leste iha área ekonomia nomos fó hatene prosesu sira konaba finansas ne’ebé iha husi Xina, karik wainhira Timor-Leste hakarak uza. Xina prontu atu organiza enkontru nível ministru sira ho Timor-Leste ne’ebé uluk rai rua ne’e konkorda tiha ona hodi hala’o, hatutan mós Embaixador Xiao. MKAE interinu hato’o nia apresiasaun ba servisu hamutuk entre rai rua no hato’o ba embaixadór prioridade agora dadaun husi Timor-Leste iha setór refere ba tinan oinmai, liu-liu iha área-rua Turismu no Indústria, sira-ne’ebé inklui aprovasaun ba Planu-mestre Turismu nian ne’ebé identifika ho detallus área sira ho prioridade ba investimentu iha ekipamentu turístiku oin-oin iha rai laran. Karakterístika sira husi projetu investimentu sira-ne’e sei tenke tuir natureza fatin sira-ne’ebé planu mestre sei define. Iha área indústria mós Ministru Fidelis fo detallus kona-ba projetu atu harii komplexu-indústria sira iha munisípiu Liquiça, ida-ne’ebe sei hafasil atu dada investidór foun atu mai harii fábrika tanba Estadu mak fo garantia katak problema ruma kona ba rai, be’e, eletrisidade, seguransa no lutu sira hotu rezolve tiha ona wainhira Komplexu refere sei prontu ona.

Roman Foinsa'e Timor-Leste (RFTL) oferese informasaun kona-ba kondisaun moris husi inan faluk kbi'it laek ne'ebé ho pasiénsia no sakrifíka-an hodi hasoru realidade moris. Inan faluk kbi'it  laek ne'e ho idade neen nulu resin neen (66) no ho naran Cristina da Sena hela iha aldeia Desmanehata, suku Madabenu, postu administrativu Laulara, munisípiu Aileu. Hamahan-an iha uma simples ho kondisaun la favorável no ho medida rua vírgula lima vezes tolu (2,5×3) metru no iha Laletek, kakuluk ho kalen ne'ebe ferujen hotu ona. Inan faluk Cristina hela mesak de'it dezde nia família sira mate husik hela mundu ne’e.  RFTL hamutuk ho grupu voluntarizmu sira ne'ebé mak hamahan-an iha Forum Karidade Humanitaria Timor-Leste (FKHTL), komunidade no Autoridade Lokál servisu hamutuk hodi tulun konstrui uma mahon simples ba inan faluk kbiit laek Cristina da Sena no konstrusaun ba uma refere dadaun ne'e atinji ona pursentu limanulu (50%). "O Nia moris laiha folin bainhira la tulun Kriatura Maromak Nian ne'ebe mak moris halerik iha susar Nia laran. Lalika atu halo buat bo'ot maibe halo buat ki'ik maibe ho Domin Bo'ot. Na'in Feto Ramelau akompaña Ita hotu iha prosesu tomak.” RFTL sita iha nia pájina.

Bobonaru, 7 Setembru 2019 - Universidade Nacional Timor Lorosa’e (UNTL) nia Fakuldade Agrikultura (FA) introdús métodu esperimentál ho faze lima ba habokur karau-vaka ne’ebé lokaliza iha suku Rai Fun, Postu-Administrativu Maliana, Munisípiu Bobonaru ho apoiu husi Centro Nasionál de Investigação Ciêntifica (CNIC). Métodu esperimentál refere, peskizadór sira utiliza hare u’ut, ai-kafé tahan, ai-damal tahan no hare-kain ho bani-been hafoin kombina ba rasaun (hahan) hodi fó han ba karau-vaka lima (5) ne’ebé uza hanesan amostra ba peskiza. Relasiona ho peskiza ne’e, Dekanu FA, Profesór Calito de Araújo, iha Kampus Sentrál UNTL, Díli, hateten katak peskiza ne’ebé FA hala’o ho objetivu atu habokur karau ne’ebé iha poténsia hodi hasa’e produsaun naan iha Timor-Leste. Dekanu hatutan tan katak iha tratamentu ba faze ida ho durasaun loron sanulu resin haat (14) ho tratamentu intensivu fó han ba karau refere. “Dadaun ne’e ami tama ona iha tratamentu daruak no iha tratamentu dahuluk nian, ami inisia ho karau ida ho kilógrama atus rua (200), no balun kilógrama atus rua tolunulu (230), no hatudu rezultadu pozitivu tanba karau ida aumenta kilógrama sanulu 10 to’o sanulu resin lima 15, no iha tratamentu tuir mai ita sei ba tetu hodi haree nia rezultadu. Tratamentu ikus sei remata iha loron 20 Novembru 2019” tenik Dekanu FA. Iha sorin seluk Diretór CNIC, Profesór Vicente Correia hateten katak liuhosi monitorizasaun iha terrenu hatudu rezultadu pozitivu mezmu seidauk konklui maibé hatudu ona susesu no mudansa. Rezultadu ikus husi peskiza sei benefisia koñesimentu peskizadór sira-nian no sei aprezenta mós rekomendasaun alternativa ruma ba agrikultór sira bele uza no aplika tuir métodu esperimentál ne'e. Peskiza refere koordena husi atuál Dekanu FA, Profesór Calito de Araújo, Profesór Graciano Soares Gomes no Profesór Anibal Tito Albertu inklui estudante finalista nain hitu (7) ne’ebé iha terrenu hodi uza formula métodu esperimentál.

Vikeke, 16 Setembru 2019 - Centro Nacional Chega! no Asosiasaun Vítima 1974-1999 hamutuk ho komunidade sira komemora Masakre Tahu-Bein ba dala-36, iha Salaun Administrasaun Munisípiu Vikeke. Komemorasaun ne’e komesa ho Semináriu Nasionál ba Masakre Tahu-Bein ho tema “Hatene Istória, Hatene Pasadu, Hare’e ba Futuru no Hametin Dezenvolvimentu Timor-Leste.” Seminariu ne´e nu’udar reflesaun ida atu hanoin hikas ba eventu istóriku ne´ebé eroi sira sakrifíka ona sira nia ruin ho ran ba prosesu Luta Libertasaun Nasionál. Iha oportunidade ne’e, reprezentante Centro Chega! Eugenio Baptista hato´o ninia intervensaun kona-ba papel Centro Chega! nian no responde ba vítima iha konflitu pasadu 1974 – 1999, hodi transmite memória pasadu ba jerasaun foun sira atu nune´e labele repete tan aktu violensia hanesan iha pasadu. Partisipante ne´ebé marka prezensa iha semináriu ne´e mai husi reprezentante autoridade munisipál, líder komunitáriu, diretór husi liña ministeriál sira, veteranu, estudantes, grupu joventude no komunidade sira.

Díli, 17 Setembru 2019 - Ministru Turismu, Comécio no Indústria (MTCI) interinu Fidelis Magalhães simu proposta husi Presidente Komité 12 Novembru Grigório Saldanha, atu troka Naran Jardín 12 Novembru ba Jardín Sebastião Gomes. MTCI interino no MRLAP simu Prezidente Komité 12 Novembru, ne’ebé mai hato’o ninia prioridade no preokupasaun sira kona-ba fatin ne’ebé uluk hanaran Jardín Motael nomós planu sira ba fatin istóriku ne’ebé seidauk kompletu. MTCI interinu konkorda katak fatin ne’e importante duni ba Díli no nasaun tomak nomos hatan katak kona-ba naran fatin jardín ne’e rezolve dadaun ona: fatin ne’e sei hanaran fali Jardín Sebastian Gomes no ida ne’e mak hanesan prioridade ona. Letras iha fatin ne’e rasik mak sei implementa iha tempu badak nia laran, tanba seidauk posível troka fila fali fatuk sira 12 de Novembru nian derepente. Ministru Fidelis Magalhães hatutan katak fatin históriku ne’e importante mós hanesan fatin turizmu istóriku ne’ebé Governu sei dezenvolve maka’as iha tinan hirak oin mai.

Díli, 17 Setembru 2019 - Delegasaun husi Komisaun Lia-loos no Rekonsiliasaun Aceh (KKR Aceh), akompaña husi Diretór Ezekutivu Centro Chega!, Hugo Maria Fernandes no Reprezentante AJAR Timor-Leste, José Luis Oliveira hasoru malu ho Primeiru-Ministru Taur Matan Ruak iha Palásiu Governu Dili. Audiénsia ne’e ho objeitvu atu aprende no buka hatene kona-ba oinsá Governu Timor-Leste implementa Rekomendasaun sira husi Relatóriu Chega! no CVAR, hodi adopta iha polítika governu nian. Esperiénsia Timor-Leste ne’e nian ne’e bele sai ezemplu ba KKR Aceh ne’ebé foin estabelese tinan 3 liu ba, liu-liu atu halo rekonsiliasaun entre Governu Indonézia no Grupu Separatista Aceh Livre (GAM), ne’ebé durante tinan barak luta mós ba sira nia direitu. Delegasaun ne’e kompostu husi Vise-Xefe Komisi Kebenaran no Rekonsiliasi Aceh (KKRA), Komisáriu KKRA, Reprezentante husi Ministériu Justisa no Direitus Umanus Indonézia, Reprezentante Komisaun Reintegrasaun Aceh, Membru DPR Aceh, Kontras Aceh, LBH Aceh no AJAR Indonézia. Audiénsia ne’e ho Xefe Governu ne’e fasilita husi Centro Nacional Chega! no AJAR Indonézia no Timor-Leste.

Díli, 17 Setembru 2019 - Vise-Ministra Saúde ba Kuidadu Saúde Primária Élia dos Reis, akompaña husi Gabinete Inspetór Jeral Saúde, Natalino Araújo hala’o inspesaun ba iha Ofisina Planalto Unip. Lda ne’ebé lokaliza iha Beto Timur, suku Madoi, postu administrativu Dom Aleixo, munisípiu Díli. Iha vizita ne’e Vise-Ministra buka hatene lala’ok reparasaun ba veíkulu sira ne’ebé Ministériu Saúde durante ne’e halo kontratu ho kompaña refere no kontratu remata ona maibé kompañia seidauk entrega no veikulu sia (9) oras ne’e sei iha hela ofisina Planalto. Wainhira Vise Ministra to’o iha fatin refere hare'e katak iha veikulu barak mak ninia motor laiha ona. Ho nune’e Vise Ministra fó orientasaun ba Inspetór Jerál Saúde rezolve ho responsavel ofisina nune’e bele entrega hikas fali ba Ministériu Saúde.

Dili, 30 Marsu 2021 – Sentru Integradu Jestaun Krize (SIJK) hato’o apelu ba komunidade sira hotu atu labele ta’uk pasiente Covid-19 ne’ebé rekupera ona tanba pasiente ne’ebé rekupera no sai ona hosi izolamentu ne’e ekipa saúde sertifika ona katak sira laiha ona risku atu hamosu transmisaun Covid-19.
“Apela ba komunidade iha fatin ne’ebé maluk sira rekuperadu sira hela ba, favól labele ta’uk, tanba sira ne’ebé sai hosi fatin izolamentu, ekipa saúde sira sertifika ona katak sira laiha ona risku atu hada’e tutan virus ba ema seluk,” SIJK apela liuhosi divulgasaun ohin (30/3) hosi Palácio das Cinzas.
SIJK mós apela ba populasaun iha Timor-Leste liuliu iha Dili, Baukau no Vikeke atu nafatin hakmatek, no “lalika sé tilun ba lia-anin ka rumores”, pratika nafatin medida prevensaun Covid-19.

Díli, 17 setembru 2019 - Prezidente Repúblika, Francisco Guterres Lú Olo iha sorumutuk ho Koordenadór Rezidente Nasoins Unidas, Roy Trivedy, informa desizaun Parlamentu Nasionál ne’ebé la fó asentimentu ba Xefe Estadu atu halo viajen ba Nova Iorke. Molok ne’e, iha sorumutuk ho Roy Trivedy, Prezidente Repúblika informa katak prontu atu partisipa iha reuniaun Asemblei Jerál Nasoins Unidas maibé nu’udar guardiaun ba Konstituisaun sei tuir de’it desizaun ne’ebé Parlamentu Nasionál foti. Tuir Roy Trivedy desizaun Parlamentu Nasionál la fó asentimentu ne’e lamentavel tanba reuniaun iha Nova Iorke importante tebetebes. Ho Parlamentu Nasionál nia desizaun, Timor-Leste sei laiha reprezentasaun altu nivel iha reuniaun Asemblei Jerál Nasoins Unidas ninian. Reprezentante Nasoins Unidas espera katak Parlamentu Nasionál no Prezidente Repúblika bele rezolve lalais diferensa entre orgaun estadu hodi nune’e Timor-Leste bele iha reprezentasaun iha nivel aproriadu tanba reuniaun ne’e importante tebetebes ba dezenvolvimentu nasaun. Maske nune’e, Organizasaun Nasoins Unidas sei prontu nafatin atu asiste Timor-Leste nia dezenvolvimentu ba rai ne’e. Reuniaun Asembleia Jerál ONU ba dala-74 iha Nova Iorke sei partisipa husi Xefe Estadu husi nasaun 164. Koordenadór Rezidente Nasoins Unidas la hatene se mak atu reprezenta Timor-Leste iha Asembleia Jerál. Tinan ne’e, Asembleia Jerál ONU sei ko’alia kona-ba mudansa klimátika, finanseiru ba dezenvolvimentu, saúde, Voluntary National Report no Objetivu Dezenvolvimentu Sustentavel.

Atauro, 17 Setembru 2019 - Espoza Prezidente Repúblika (PR), Cidália Nobre Guterres, liuhosi Gabinete Apoiu Atividade Konjúge Prezidente Repúblika apoiu karteira unidade 30 ba Eskola Ensinu Báziku Sentrál (EBC) Mau-Meta Vila, Atauro.  Espoza PR apresia pedidu husi Eskola EBC Mau-Meta Vila tanba hato’o ona difikuldade ne’ebé eskola infrenta liuliu fasilidade hanesan karteira. “Labarik mak futuru inan-aman, sosiedade no futuru nasaun nian, maibé ita hatene labarik sira sei hasoru difikuldade kona-ba direitu labarik nian sei tau iha kestaun. Tanba atu hetan edukasaun di’ak, estadu tenke kria kondisaun di’ak ba nia oan sira, tanba kondisaun no fasilidade la to’o, sei afeta ba profesór sira atu hanorin no ba estudante sira atu estuda,” Espoza PR, dehan. Espoza PR husu ba estudante sira iha Postu Administrativu Atauro no teritóriu Timor-Leste atu estuda maka’as, tanba nasaun nia futuru iha estudante sira-nia liman. Husu mos ba estudante sira atu uja kadeira no meza ne’ebé iha ho kuidadu. Diretór EBC Mau-Meta, Mariano Soares Saldanha, lori estudante no manorin sira naran, hato’o agradese ba Inan-Nasaun ne’ebé apoiu ona kadeira no meza. “Ha’u hato’o agradese ba Espoza Prezidente Repúblika tanba apoiu ona kadeira no meza mai ami, hodi fasilita estudante sira bele hala’o prosesu aprendisajen ho di’ak,”.

Díli, 17 Setembru 2019 - Diretór Jerál Estatíska no Prezidenti Komité Sensus Agrókola 2019, Elias Fereira iha nia knaar fatin Kaikoli hateten katak Sensus Agríkola 2019 “Hau Nia Resposta, Hau Nia Futuru” ne’ebé ofisialmente lansa iha loron 13 Agostu 2019 responsabiliza hosi Ministériu Finansas (MF) no Ministériu Agrikultura no Peskas (MAP) oras ne’e atinji ona pursentu 47.  “Persentajen dadus ne’ebé haruka mai nasionál hamutuk 47%. Sensus Hakarak informa mos katak iha munisípiu balun atraza liu-liu RAEOA, foin mak hahu iha 27 Agostu 2019” tenik Elias Fereira. Ekipa Diresaun Jerál Estatístika MF hamutuk ho ekipa MAP ne’ebé hetan apoiu hosi FAO (Organizasaun Nasoens Unidas ba Alimentasaun no Agrikultura) antes ne’e aprezenta tiha ona progresu husi Sensus Agrikula iha sorumutu Konsellu Ministru loron 7 Setembru 2019 iha Palasiu Governu. Iha prosesu ezekusaun Sensus Agríkola 2019 hasoru oituan problema tékniku iha prosesu aprovizionamentu kona-ba produs materiál tékniku balun hanesan Sticker no Impresaun Manual Kestionariu. Nune’e mos limitasaun ba asesu liña eletrisidade iha area rurais balun ne’ebé rezulta ekipa labele uza fasilidade Android. Oras ne’e totál pesoál intervistadór ba Sensus Agrikola hamutuk 1.292, inklui Operadór GPS hamutuk ema 646, Supervizór 646 no totál ne’ebé rekrutadu ba Sensus Agrikula hamutuk 2.584 Mane 64% no Feto 36% mak hala’o Sensus Agrikula ne’ebé sei remata iha loron 12 Outubru 2019.

Mensajen hosi Exelénsia Prezidente Repúblika, Francisco Guterres Lú Olo Iha selebrasaun aniversáriu RYLA-TL ba tinan-10, Centro de Convenções Dili, 14 setembro 2019 Uluk nanain Prezidente Repúblika agradese konvite hosi Komisaun Organizadora atu partisipa iha mini-konferênsia ne’ebé selebra aniversáriu Rotary Youth Leadership Award, ka RYLA – Timor-Leste ba dala sanulu. Ha’u hakarak aproveita oportunidade ida ne’e hodi agradese mós ba Rotary Club hosi Sydney ne’ebé apoia maka’as estabelesimentu RYLA iha Timor-Leste hodi fó formasaun ba foin-sa’e sira, no fó apoiu barak ona ba Timor-Leste, iha área oin-oin, liuliu iha área edukasaun. Ha’u-nia liafuan espesiál ida mós ba Señor Embaixador hosi Austrália, ne’ebé marka prezensa iha eventu ida ne’e no sosiedade sivíl hosi Austrália, ne’ebé hanesan viziñu di’ak, koopera no fó apoiu maka’as ba Timor-Leste, espesialmente iha área edukasaun. Le'e diskursu kompletu Iha Ne'e!

Dili, 16 Jullu 2021 – Udan boot rezulta inundasaun iha rejiaun balu iha Alemaña parte oeste no Béljika iha kinta (15/7) ne’e hodi hamate ema liu na’in-60 no na’in-70 resin lakon, tuir Sky News relata ohin (16/7).
Alemaña oras ne’e relata ema na’in-58 no Béjika relata na’in-11 mak mate. Autoridade balu hateten dezastre naturál ida ne’e nu’udar situasaun ‘katástrofe’.
“Ema barak mate. Ema barak lakon hela. Ema barak sei iha hela ameasa nia laran. Ami seidauk haree dezastre ida hanesan ne’e. Ne’e terível,” dehan Governadór provínsia Renánia-Palatinadu, Alemaña.
Vila ida iha Alemaña naran Schuld mak sai nu’udar fatin ne’ebé mosu inundasaun piór liu entre fatin sira seluk tanba ema lubuk ida mak mate no uma barak hetan estragus iha ne’ebá.

Press Release: Government of Timor-Leste expresses its condolences on the passing of former Indonesian President B.J. Habibie Dili, 12 September 2019: The Council of Ministers met today at the Government Palace in Dili and approved a Vote of Regret for the passing of former President of the Republic of Indonesia, Bacharuddin Jusuf Habibie, who died on 11 September 2019 at RSPAD Hospital, Jakarta-Indonesia, due to heart failure. Informasaun kompletu bele le'e Iha Ne'e!

Dili, Palásiu Governu, 20 Setembru 2019 - Diskursu Prezidente RDTL, Francisco Guterres Lú Olo, iha serimónia komemorasaun Aniversáriu INTERFET Tama iha Timor-Leste ba dala-20. "Lori Repúblika no Povu Timor-Leste nia naran no, ho laran-murak, ha'u hakarak agradese dala ida tan ba militár sira-ne'ebé fó an tomak durante períodu INTERFET. Permite ha’u hato’o saudasaun espesiál ba ita-nia belun boot, Jenerál Peter Cosgrove." Le'e Diskursu Kompletu Iha Ne'e!

Dili, 19 setembru 2019 - Prezidente Repúblika Francisco Guterres Lú Olo simu vizita kortezia Ministra Defesa Austrália Linda Reynolds no agradese apoiu tomak ne’ebé Governu Australia oferese mai Timor-Leste, hahú kedas husi prezensa International Force for East Timor (INTERFET) lidera husi Peter Cosgrove ba manuntensaun pás. Ministra Defeza, Linda Reynolds, ko’alia kona-ba kooperasaun entre nasaun rua, liuliu iha area militár. Ministra Defeza sei hala’o sorumutuk ho Ministru Defeza Filomeno Paixão atu ko’alia liután kooperasaun iha area defeza nian. Ministra Defeza rejista progresu di’ak iha area defeza no seguransa no nu’udar belun di’ak orgullu haree Timor-Leste sai nasaun demokrátiku, forte no hakmatek. Progresu sira ne’e sei hametin liután relasaun entre nasaun rua. Tratadu Fronteira Marítima ne’ebé nasaun rua asina hatudu katak iha kolobarosaun hamutuk atu asegura liután seguransa tasi hasoru peska illegal no trafiku umanu. Xefe Estadu espera katak nu’udar nasaun viziñu kooperasaun entre Australia no Timor-Leste sei metin liután.

Díli, 2 Outubru 2019 - Liuhosi inspesaun ne'ebé halao iha area Comoro iha 1 Outubru 2019, brigada operasionál AIFAESA, I.P, prende bebida ne'ebé liu ona data validade hanesan Pepsi Kaisa 40 lata 13 no 7 Up kaisa 1.

Díli, 19 Setembru 2019 - Prezidente Repúblika, Francisco Guterres Lú Olo, iha audiénsia ho eis komandante Internationational Force for East Timor (INTERFET), Peter Cosgrove, hateten katak komemorasaun tinan-20 prezensa Forsa Manuntensaun Pás sei komemora mós memória Povu Timor-Leste no Austrália. Tuir Prezidente Repúblika katak partisipasaun INTERFET iha Timor-Leste hamaran matan been no hapara ran fakar nu’udar memória ne’ebé sei husik hela husi jerasaun ba jerasaun. Peter Cosgrove kontente bele vizita fila fali Timor-Leste ba dahuluk hafoin husik kargu nu’udar Governadór Australia nian. Peter Cosgrove apresia tebes povu Timor-Leste ne’ebé ho aten-brani ba vota 30 agustu 1999 hodi deside futuru nasaun. Peter Cosgrove informa katak veteranu na’in-60 ne’ebé sei ativu iha Forsa Australia nia no na’in-50 ne’ebé ba ona vida sivíl aban sei partisipa iha komemorasaun tinan-20 prezensa INTERFET iha Timor-Leste. Peter Cosgrove informa katak Australia kontente atu simu Xefe Estadu nia vizita no agradese Prezidente Repúblika ne’ebé sempre marka prezensa iha ANZAC day tinan-tinan.

Díli, 23 Setembru 2019 - Ministru Defeza no Ministru Interior Interinu Bri-Gen (Ref) Filomeno da Paixão de Jesus hala'o inkontru bilaterál ho nia omólogu Ministra Defeza Austrália, Linda Reynolds, iha Ró HMAS Choules, Portu Dili. Enkontru ne’e hala’o iha 19 Setembru 2019. Iha inkontru ne'e, parte rua koalia kona-bá oinsa atu hametin liután kooperasaun iha área defeza nian. Governu Australianu sei tulun kapasitasaun rekursu umanus ba F-FDTL hodi sai forsa ne'ebé profisionál hodi servisu nasaun no partisipa iha misaun manutensaun ba paz nian iha mundu. Funsionáriu Ministériu Defeza sei hetan apoiu kapasitasaun husi parseiru Austrália. Governu Australianu iha kompromisu atu fó apoiu ba konstrusaun Portu Naval Hera liliu infrastrutura nesesáriu sira molok Governu Austrália ofisialmente entrega Ró-Patrulla rua iha tinan 2023.

Dili, 19 Novembu 2021- Motorista mikrolete 07 ezije Governu liuliu parte Obras Públika atu ho urjente hadi'a lalais ponte ne’ebé aat no abandona hela iha parte Ai-lo’ok Laran, Dili.
“Ami ezije nafatin ba Obras Públika atu haree lalais dalan ne’e atu nune’e bemo (mikrolete) bele la’o normál fila-fali”, motorista Octavio de Fátima Lemos de Jesus ba Timor, News ohin (19/11), iha Ai-lo’ok Laran, Dili.
Nia kestiona, dalan provizóriu ne’ebé agora daudauk sira uza hodi halo operasaun tula pasajeiru ne’e la konfortável tanba kondisaun ladún di'ak no kloot, difísil ba kareta atu sees-malu no fó impaktu la di’ak ba kareta nia kondisaun.
Iha fatin hanesan, motorista Elvis Pacheco informa, nia sente difísil ho kondisaun dalan provizóriu ne’ebé iha tanba tenke fó volta dook, kria engarafamentu ho nune’e nia husu ba parte relevante atu aselera lalais ponte ne’ebé mak aat hodi normaliza hikas movimentasaun transporte sira.
“Sente araska loos tanba dalan aat loos, kloot no kria macet (engarafamentu),” Elvis hateten.
Tuir kondisaun ne’ebé Timor News observa iha terenu nota katak, ponte refere kotu totál, no dalan provizóriu ne’ebé transporte públiku no privadu sira uza hodi halo movimentu ba-mai iha parte Ai-lo’ok Laran kondisaun aat no kloot, tanba ne’e transporte públiku hanesan taxi no mikrolete 07 ne'ebé mak halai diresaun ne'ebá balu deside para, la halo operasaun relasiona ho kondisaun dalan ne'ebé mak iha.

Díli, 23 Setembru 2019 - Ekipa Supervizaun Temporária ne’ebé nomeia husi Ministériu Obras Públikas (MOP) hodi halo kontrolu ba prosesu konstrusaun, iha fulan-Setembru nia-laran nota katak prosesu konstrusaun ne'e atinji ona pursentu 72 (72%). Tanba ne'e husu ba komunidade ne'ebé halo movimentasaun ba munisípiu ka husi munisípiu mai kapitál Díli atu halai ho kuidadu. Ekipa Supervizaun Temporária mós hakarak hato’o ba públiku tomak katak konstrusaun estrada Dili (Hera) - Manatuto seidauk to’o iha faze servisu hodi halo instalasaun ba fasilidade estrada nian (Traffic sign, Road marking Guard rail no Reflective glass) ho ida-ne’e husu atensaun ba públiku atu halai motór no kareta ho kuidadu.

Austrália, 10 Janeiru 2021 – Traballadór timoroan ida ho sexu mane no idade 25 mate iha Tasmania Norte, Austrália, tanba hetan asidente wainhira lori hela kareta. Tuir informasaun ne’ebé ABC News divulga katak, mate-isin traballadór timoroan ne’e hetan iha domingu (10/01) ne’e molok tuku 6:00 dadeersan. Inspetór Polísia Tasmania Ruth Orr hateten, timoroan ne’e lori hela kareta iha sábadu kalan no hetan asidente tanba nia lakon kontrolu iha dalan kurva ba parte loos. “kareta ne’e baku-fila no du’ir-an tún ba maizoumenus metru 20,” Inspetór Ruth Orr esplika tán. Nia kontinua esplika, sira la deskonfia katak asidente ne’e hetan kontribuisaun hosi droga no bebida alkólika, maibé polísia nafatin investiga tanba sá mak nia tenke lori kareta no halo viajen iha tempu kalan. ABC News haktuir, servisu ne’ebé timoroan ne’e halo iha Austrália mak hanesan ku’u ai-fuan berry iha to’os ida iha Exton, besik Deloraine, Austrália.

Díli, 23 Setembru 2019 - Governu Konstitusionál da-VIII, segunda feira horseik asina akordu Konferénsia Episkopal Timorense hodi fó apoiu subvensaun anual ba tinan 2019 ho montante millaun 10 dolar amerikanu ba Igreja lokál atu jere ba atividade sosiál no umanidade tuir konkordata ne’ebé asina ona entre Governu Timor-Leste ho Santa Sé iha tinan 2015. Serimónia asinatura akordu ne’e, hosi parte Governu asina hosi Primeiru-Ministru Taur Matan Ruak no hosi parte Igreja Katólika asina hosi Prezidente Episkopal Timorense ne’ebé hanesan mós Bispu Dioseze Maliana Dom Norberto Amaral Pr, iha Salaun Ministériu Finansas Dili, ho asiste hosi Arsebispu Metropolitanu Dili, Dom Virgílio da Silva do Carmo SDB, Enkarregadu Negósiu Nunsiatura Apostóliku iha Dili, Monseñór Marco Sprizzi no membru Governu sira. Iha Lia badak, Xefe Governu hateten, Igreja Katólika dezempeña papel importante iha luta ba libertasaun nasionál, no kontinua dezempeña papél fundamentál ida ne’e iha faze dezenvolvimentu nasionál, liuhosi presta kualidade serbisu ba edukativu, saúde, apoiu ba ema sira ne’ebé presija tebes, vulneravel sira, dezfavoresida sira ho sentidu karidade. Xefe Governu rekoñese, subvensaun ba tinan ne’e fó atraza uitoan tanba implika husi ajustamentu tékniku iha Konkordata nian, maibé hein katak ba tinan 2020 nian Governu sei fó sedu wainhira OJE 2020 nian hetan promulgasaun hosi Prezidente Repúblika. Enkuantu Prezidente Episkopal Timorense hanesan mós Bispu Dioseze Malina, Dom Norberto do Amaral, agradese tebes ba apoiu refere hodi hateten apoiu ne’e sei la benefisia de’it ba Igreja maibé mós ba komunidade sira ne’ebé sei hetan asisténsia hosi Igreja Katólika liuhosi fundu subvensaun refere. Subvensaun ho valor millaun 10 dolar amerikanu ne’e, fahe ba kategoria hanesan; 50% ba karáter edukativu, 25% ba karáter sosiál, 15 % ba Governu eklejial no 10% ba jestaun subvensaun konsedida.

Dili, 24 setembru 2019 - Prezidente Repúblika, Francisco Guterres Lú Olo, enkoraja Prezidente União Nacional dos Escuteiros de Timor-Leste (UNE-TL,) Idelta Maria Rodrigues, atu kontinua serbisu hametin formasasaun karater juventude.  Prezidente Repúblika no mós nu’udar patronu ba UNE-TL apresia konseitu revolusaun karater tanba ne’e husu atu kontinua fó formasaun ba juventude atu hadomi sira-nia Pátria, hatene moris hamutuk ho juventude, iha sosiedade, koñese an rasik atu la’o ba objetivu ida. Iha enkontru ne’e Prezidente União Nacional dos Escuteiros de Timor-Leste (UNE-TL), relata ba Xefe Estadu atividade sira ne’ebe UNE-TL halo ona hodi kontribui ba dezenvolvimentu karakter juventude Timor-Leste no relata atividade internasionais ne’ebé UNE-TL tenke kumpri hanesan membrus movimentu eskuteirus mundiál. UNE-TL agora dadauk halo esforsu servisu hamutuk ho ministériu edukasaun, atu implementa atividade extra-kurikuler ho eskuiteiru iha eskola públika Timor-Leste laran tomak atu ajuda dezenvolve karater sidadania juventude sira nian, tanba eskola la’ós de’it ba aprende siénsia maibé mós fatin ba formasaun karater no interasaun entre juventude sira.

Opiniaun kona-ba Dezenvolvimentu ICT Iha Timor-Leste ho tema “Agora ita hamrik iha nebe? Depois tinan 20 Konsulta Popular” ne'e hakerek iha ámbitu Komemorasaun Tinan-20 Konsulta Populár. Artigu kompletu Bele Download Iha Ne'e! Hakerek Nain: Roberto Martins (Estudante Timoroan)

Konferénsia Internasionál Petróleo no Gás Timor-Leste nian sei realiza iha loron 3 no 4 fulan Outubru 2019. Konferénsia Internasionál kona-ba Petróleu no Gás Timor-Leste (“Timor-Leste Oil & Gas Summit 2019”) ne'e organiza husi Autoridade Nacional do Petróleo e Minerais (ANPM) no hetan apoiu husi IN-VR Oil & Gas husi Reinu Unidu. Primeiru-Ministru, Taur Matan Ruak mak sei halo abertura ba Konferénsia ba Petróleo no Gás dahuluk iha Timor-Leste ida ne'e.

"Ho Igreja Katólika hanesan instituisaun ida ne’ebé sempre hamriik iha Povu Timor-Leste nia sorin, ho foin-sa’e asua’in timoroan sira-nia dedikasaun tomak ba funu libertasaun nasionál no ho jornalista sira ne’ebé ho sira-nia servisu no mós dedikasaun lori-sai imájen hosi ita-nia rezisténsia ba rai-li’ur, mak fó kontribuisaun boot hodi ita bele restaura ita-nia Independénsia, iha 20 maiu 2002." Le'e mensajen kompletu iha Ne'e!

Díli 24 Setemru 2019 – Fokupers halao Konferénsia Imprensa iha Salaun Marfin Fokupers, hodi kondena aktu agresaun fíziku ne’ebé mak halo husi estudante na’in rua ba Nina Ximenes. Nina Ximenes, nu’udar membru rezisténsia, nu’udar mós feto ne’ebé mak sofre moras mentál tanba konsekuénsia husi konflitu pasadu. Diretora Fokupers Maria Jose Guterres, hato’o katak, Agresaun fíziku hasoru Nina reprezenta violénsia bazeia ba jéneru no diskriminasaun hasoru ema ho defisiénsia.  Hahalok hanesan ne’e hatudu ho klaru risku boot ne’ebé feto ho defisiénsia iha no sira-nia vulnerabilidade atu sai vítima ba violénsia, neglijénsia no esplorasaun.

Díli, 24 Setembru 2019 - Proreitór Asuntu Akadémiku Universidade Nasional Timor Lorosa’e (UNTL) Miguel Maia dos Santos alerta katak estudante finalista sira ne’ebé seidauk kompleta sira-nia prosesu no rekezitus aprendizajen atu bele hetan grau Lisensiatura, universidade sei sosializa no kria kondisaun hodi hein sira-nia prosesu hakerek monografia, ka kria sanak ruma husi grau lisensiatura ba baixarelatu, antes implementa Sistema Hasai Obrigatóriu ka Drop-out. “Maibé ne’e seidauk desidi, sei liuhosi reuniaun. Baixarelatu sira sei halo de’it mini proposta ka relatóriu sientífiku ruma, tanba ita haree katak tuir European Credit Transfer System [ECTS], iha 180 kréditu ba baixarelatu, enkuantu lisensiatura 240 kréditu akumuladu,” Proreitór esplika. Proreitór hatutan tan katak ba sira ne’ebé liu ona 180 kreditu katak bele fó Baixarelatu ba sira tuir kritéria ne’ebé sei desidi hamutuk iha tempu oin mai. Proreitór Miguel Maia esplika katak Sistema Hasai Obrigatóriu ka Drop-out, la’ós atu hamonu estudante sira maibé atu hasa’e estudante sira-nia kapasidade liuhosi motivasaun atu remata sira nia estudu nível superior.

Tibar, 24 Setembru 2019 - Sekretáriu Estadu Formasaun Profisionál no Empregu (SEFOPE), Julião da Silva hamutuk hoMinistru Koordenadór Asuntu Ekonomia (MAKE) interinu, Fidelis Manuel Leite Magalhães partisipa iha serimónia enseramentu formasaun prátika espesialidade konstrusaun sívil iha CNEFP Tibar. Serimónia ne’e hodi fahe sertifikadu ba graduadu hamutuk nain tolunulu resin hitu (37) mane 30 no feto hitu, husi Institutu Politekniku Betanu IPB ne’ebé hala’o prátika espesialidade konstrusaun sívil durante fulan tolu iha sentru formasaun Tibar. Iha fatin hanesan Sekretáriu Estadu Formasaun Profisionál no Empregu kongratula graduadu no graduada sira ne’ebé remata ona treinamentu iha área importante sira ne’e. Sekretáriu Estadu mós husu ba graduadu sira kontinua implementa saida maka aprende ona, para bele hala’o servisu ne’ebé profisionál liután iha área ka fatin ne’ebé imi haknaar aan ba.

Díli, 26 Setembru 2019 - Ekipa Task Force husi Diresaun Nasionál Servisu Água (DNSA), Diresaun Jerál Água no Saneamentu (DGAS) kontinua halo melloramentu ba Sistema Distribuisaun Bee-moos iha area Bairro Pite, BOP nian oin.  Ekipa I,II, no III konsentra hotu iha area nebá hodi taka kanu haat 10 inch nebé kuak hodi halo bee sai no afeita ba komunidade balun lá hetan bee-mos.

Díli, 26 setembru 2019 - Rede Feto Timor-Leste konvida Prezidente Repúblika, Francisco Guterres Lú Olo, atu loke kongresu feto Timor-Leste ba dala-5 ne’ebe sei realiza iha 23-26 outubru 2019. Iha audiénsia ne’e, Prezidente Rede Feto, Judite Dias Ximenes hatete katak, kongresu ba dalimak feto Timor-Leste ne’e sei halibur partisipante feto hamutuk ema na’in-400 husi munisípiu 12 no Rejiaun Administrativa Espesiál Oeccuse Ambeno no husi nasionál. Kongresu ne’e atu define plataforma asaun ne’ebé sei sai dokumentus polítiku feto Timor-Leste nian. Prezidente Repúblika agradese konvite husi Rede Feto Timor-Leste no sei hato’o mensajen iha konferénsia feto Timor-Leste ba dalimak. Prezidente Repúblika enkoraja Rede Feto atu serbisu hamutuk organizasaun feto iha partidu polítiku. Prezidente Repúblika iha kompromisu atu tau atensaun no mantein diálogu ho sosiedade tomak diálogu ho sosiedade tomak, instituisaun públiku no privada, relijiozu no tradisionál atu bele mobiliza luta ba igualdade feto ho mane.

Díli, 26 Setembru 2019 - Sekretáriu Estadu Formasaun Profisionál no Empregu (SEFOPE), Julião da Silva hamutuk ho Embaxadór Austrália ba Timor-Leste, Peter Robert hala’o ofisializasaun ba edifísiu Diresaun Nasionál Empregu Exteriór DNEE. Rehabilitasaun edifísu Diresaun Nasionál Empregu Exteriór DNEE ne’e Sekretáriu Estadu Formasaun Profisionál no Empregu koopera ho Governu Austrália liuhusi WDPTL (Workforce Development Program Timor-Leste) hodi hadi’a. Iha biban ne’e Sekretáriu Estadu Formasaun Profisionál no Empregu agradese ba Governu Austrália ne’ebé fó apoia ba SEFOPE hodi hadi’a edifisiu ne’e, no mós ekipamnetus hanesan laptop, komputadór no makina fotokópia. Objektivu atu bele fasilita di’ak liután funsionáriu SEFOPE liu-liu iha Diresaun Nasionál Empregu Exteriór hodi fó atendimentu ne’ebé di’ak ba kandidatu traballadóres ne’ebé atu ba servisu iha rai liur hanesan Austrália no Korea Súl.

Baukau, 26 Novembru 2021 – Ministru Turizmu Komérsiu no Indústria (sigla portugés MTCI),  José Lucas do Carmo, iha sesta (26/11) ne’e, inaugura bee-matan ka pixina Uaisaraké iha suku Uailili, munisípiu Baukau, hodi sai nu’udar sítiu turizmu komunitáriu.
Iha serimónia inaugurasaun ne’e, José Lucas do Carmo husu ba komunidade sira atu kuida fasilidade refere hodi konserva ambiente no labele kria asaun violentu hasoru vizitante.
“Husu ba komunidade atu kuida fasilidade hirak ne’e ho didi’ak, atu konserva ambiente ho didi’ak, atu fó apoiu seguransa, no labele kria asaun violentu ruma hasoru vizitante/turista sira,” José informa.
Enkuantu komunidade Uailili sente orgullu  tanba  MTCI transforma ona sítiu refere sai fatin turístiku, no komunidade Uailili duni mak sai na’in ba sítiu turístiku refere. Nune’e, pixina Uaisaraké sai ona sítiu turístiku ne’ebé atrativu ba turista doméstika no internasionál hodi bele vizita Uailili.
Pixina refere iha poténsia boot ba setór turizmu ho nia ambiente ne’ebé furak, matak ho naturál, no mós ai-hán lokál ne’ebé disponivel hanesan kulu, modo, hudi no seluk tán.

Ainaro, 27 Setembru 2019 - Vise-Ministru ba Dezinvolvimentu Estratéjiku Saúde no Ministru Saúde (MS) Interinu, Bonifácio Maucoli hala’o inagurasaun ba Armazen Rejionál Servisu Autónomu Medikamentus no Ekipamentus Saúde (SAMES) Munisípiu Ainaro no Baucau” iha Postu Administrativu Ainaro Vila, Munisípiu Ainaro. MS Interinu iha ninia diskursu hatete, “bazeia ba programa Ministériu Saúde (MS) husi VIII Governu Konstitusional, MS ho Planu Estratéjiku SAMES nian tau iha kompromisu katak Infra-estrutura ba saúde nu’udar komponente esensiál hodi bele providénsia prestasaun kuidadu saúde ba komunidade, infra-estrutura ne’ebé adekuadu sei fó mahon bo apoiu ba professional saúde, pasiente no komunidade. Bazeia ba Planu Estratéju SAMES, iha tinan 2017-2019 hodi estabelese armazen rejional rua (2) ne’ebé mak harii iha Munisipiu Baucau hodi fó atendementu ba Servisu Saúde Munisipiu Baucau, Lautem, Vikeke ho Hospital Regional Eduardo Ximenes Baucau. Munisipiu Ainaro hodi presta asisténsia ba Servisu Saúde Munisipiu Ainaro, Manufahi, Covalima ho Óspital Referensia (OR) Covalima ho OR Suai. Iha 2019-2020 sei estabelese tan armazen rejional ida (1) iha Munisipiu Bobonaro hodi fó apoiu asisténsia ba medikamentus, insumu médiku ho ekipamentus saúde ba Servisu Saúde Munisípiu Bobonaro, Ermera ho OR Maliana.” Tuir planu iha 2020, SAMES mós sei harii tan Armazen Sentral iha SAMES Kampung Alor, Dili husi kompromisu Ajensia Dezenvolvimentu Nasional (ADN) nian.

Díli, 27 Setembru 2019 - Ministru Justisa liuhosi Diresaun Nasionál Servisu Prizionais no Reinsersaun Sosial (DNSPRS), Sesta-feira ohin, fahe sertifikadu ba prizioneiru nain 32 ne’ebé konsege remata kursu lian portugés iha establesimentu prizionál Bekora. Kursu lian portuguez hala’o durante fulan neen, hahu iha fulan Febereiru no remata iha Setembru 2019. Ohin hala'o seremonia enseramentu no fahe sertifikadu ba prezu hirak ne’ebé konsege kumpri no remata sira ninia kursu ho diak. Husi prezu nain 50 ne'ebé tuir kursu iha fulan Febereiru liubá, Nain 23 simu sertifikadu ba susesu no aprovadu, no nain 9 ne'ebé reprovadu, simu sertifikadu apresiasaun ba sira nia partisipasaun. Propgrama kursu lian Portuguéz ne'e realiza tanba esforsu husi DNSPRS ho apoiu Finanseiru husi Gabinete Sosiedade Sivíl Primeiru Ministru, Embaixada Portugal no Instituto Camões ne'ebé oferese Profesor Portugés nain ida.

Dili, 26 Outubru 2021 – Papa Francisco konfirma katak nia espera bele vizita Papua Nova Guiné no Timor-Leste iha tinan oin, haktuir UCA News ohin (26/10).
“Ha’u nafatin tenke selu debe viajen ba Papua Nova Guiné no Timor-Leste,” Papa hateten ba ajénsia notisioza Arjentina, Telam, iha interview ida ne’ebé Telam publika iha 22 Outubru liubá.
Papa Francisco orjinalmente planeia hela atu vizita nasaun rua ne’e iha 2020. Maibé, Papa ninia planu viajen hotu-hotu iha 2020 kansela tanba pandemia Covid-19.
Nu’udar Reprezentante Santa Sé iha Timor-Leste, Núnsiu Apostóliku, Monseñor Marco Sprizzi hateten ona molok ne’e katak, Papa Francisco espera atu vizita Timor-Leste iha Janeiru 2022 wainhira situasaun di’ak lalais.
Tanba ne’e Monseñor Marco Sprizzi husu ona ba povu Timor-Leste atu simu vasina molok simu Papa Francisco nia vizita.

Díli, 27 Setembru 2019 - Komandante Jerál Polísia Nasionál Timor-Leste (PNTL), Komisáriu Faustino da Costa no Segundu Komandante, Komisáriu Mateus Fernandes hala’o enkontru semanál ho Prezidente Repúblika, Francisco Guterres Lú Olo. Iha Sorumutu ne'e Komisáriu Faustino da Costa atualiza situasaun seguransa iha rai-laran ba Xefe Estadu,  liuliu iha Kapital Díli, relasiona ho kazu konfrontus entre joven sira iha ai-mutin ne’ebé rezulta ema mate no asidente sira seluk ne’ebé akontese iha fulan ne’e nia laran. Komandante Jerál PNTL hateten katak maske polísia kaer ona autór sira balu relasiona ho kazu Aimutin, maibé prosesu investigasaun kontinua la’o nafatin hodi bele hatene didi’ak kauza hosi konfrontus entre joven sira ne’e. Aleinde ne’e, Komisáriu Faustino da Costa mós hateten: “Ho S.E. Prezidente-da-Repúblika, ami ko’alia asuntu ida artes marsias. Ne’ebé, ami mós informa ba S.E. Prezidente-da-Repúblika katak asuntu ida ne’e parte hotu presiza atu haree, la’os Polísia Nasionál Timor-Leste mesak mak atu halo saida ba parte ida ne’e”. Komisáriu Faustino da Costa afirma Xefe Estadu kontinua enkoraza PNTL no husu PNTL kontinua halo nafatin nia servisu tuir lei no tuir regras ne’ebé iha.

UNTL, 26 Setembru 2019 - Universidade Naconal Timor Lorosa’e (UNTL) nia Fakuldade Ekonomia i Jestaun (FEJ), liuhosi Departamentu Turizmu (DKT), hala’o peskiza ho tema ‘Identifika Poténsia Turizmu iha Postu-Administrativu Venilale’, iha Postu-Administrativu Venilale, Munisípiu Baucau, ho apoiu husi Centro Nasionál de Investigação Ciêntifica (CNIC). Peskiza refere utiliza métodu kualitativu no amostra respondentes hamutuk nain ruanulu resin lima (25) kompostu husi komponente haat, Lia-na’in sira, Konfisaun Relijioza sira, Autoridade Lokál sira, no Lideransa Komunitária sira, no aplika téknika entrevista hodi rekolla informasaun hodi análiza tuir mai. Profesór Lucas de Sousa, Dosente iha Departamentu Komérsiu Turizmu iha Kampus FEJ nian, Díli, hateten katak peskiza ne’ebé hala’o ho objetivu atu buka deskobre importánsia kultura liga ho turizmu, importánsia turizmu relijioza, turizmu baze komunitáriu, ekoturizmu, i objetu turizmu naturál sira ne’ebé pertensa ba Postu-Administrativu Venilale, Munisípiu Baucau. “Ami-nia peskiza ne’e atu haree no identifika potensialidade fatin turístiku sira hanesan turizmu relijiozu nian, maka estatua Nossa Señora Auxiliadora nian, iha parte Ariana, Suku Watuhaco, ne’ebé parte Igreja harii no komesa atrai vizitante doméstiku barak inklui internasionál sira,” dehan Profesór Lucas. Peskizadór ne’e hatutan katak iha identifikasaun ba ekoturizmu nian maka fatin hirak ne’ebé iha hanesan bee-manas ne’ebé lokaliza iha Waikana, suku Badoho'o, no kuak hitu ne’ebé Militár Japaun sira halo iha suku Berkoli, inklui mós ponte-natureza. Peskiza ne’e envolve investigadór UNTL nain tolu, inklui profesór FEJ Departamentu Komérsiu Turizmu, Profesór Lucas de Sousa, Profesór Francisco Vicente Guterres no Profesór Vicente Guterres.

Díli, 27 Setembru 2019- Sekretáriu Estadu Formasaun Profisionál no Empregu (SEFOPE), Julião da Silva reprezenta Ministru Koordenadór Asuntu Ekonomia (MKAE) hodi abertura programa “ English for Jobs” iha sentru formasaun Senai Bekora. Programa ida ne’e realiza bazeia ba Memorandum Entendimentu SEFOPE ho ISAT no mós akordu kooperasaun entre ISAT ho sentru formasaun Bekora no mós sentru formasaun Tibar ho nia programa maka naran "English for Job". Programa ne’e hetan apoiu orsamentu husi Fundu Dezenvolvimentu Kapitál Humanu (FDCH) hodi bele fó kursu ba foinsa’e sira atu hetan servisu iha rai laran no mós rai liur, liu-liu kandidatu sira ne’ebé tuir ona teste ba programa SWP (Seasonal Worker Program) no mós PLS (Pacific Labour Scheme). Iha biban ne’e SEFOPE husu ba joven nain 256 ne’ebé tuir kursu ba programa ne’e atu kontinua hodi aproveta hó didi’ak, tanba reprezenta foinsa’e rihun ba rihun ne’ebé iha nivél teritóriu Timor-Laran laran tomak labele hetan oportunidade.

Komunikadu Imprensa: Sorumutu Konsellu Ministru iha Loron 27 fulan-Setembru tinan 2019. Konsellu Ministru hala’o sorumutu estraordinária sesta ‘feira ne’e iha Palásiu Governu, iha Díli, no aprova Dekretu Governu, ne’ebé aprezenta husi Ministru Petróleu no Minerais iha ezersísiu, Agio Pereira no husi Autoridade Nasionál Petróleu no Minerais Timor-Leste (ANPM), ne’ebé regula prosedimentu kona-ba afetasaun husi kontratu petrolíferu... Komunikadu kompletu bele le'e iha ne'e!

Dili, 29 Novembru 2021 - Governu liuhosi Vise Ministru Interior (MI), António Armindo, iha segunda (29/11) ne’e, husu ba komunidade sira atu hato'o keixa ba Polísia Nasionál Timor-Leste (PNTL) wainhira identifika parte balu hala'o atividade fa'an fugetes ilegál.
“Iha kapitál Dili, ita komesa rona fugetes tarutu iha kada bairu sira ne'ebé bele afeta ba ema seluk nia saúde, tanba ne’e karik komunidade balu mak haree ema sé de'it mak fa’an inklui membru PNTL ruma mak halo negósiu ba fugetes sira ne’e bele kontaktu ba eskuadra PNTL ne'ebé besik ka liuhosi liña emerjénsia PNTL nian 3310080 hodi halo atuasaun ka bele mós lori mai ami-nia fatin no ita sei asegura sira nia identidade,” dehan António Armindo, ba jornalista sira iha Ministériu Interiór, Vila-Verde, Dili.
Vise MI akresenta tán katak, PNTL sei tama-sai loja hodi foti fugetes ne'ebé mak fa'an ilegál tanba seidauk iha autorizasaun no nia husu ba inan-aman sira atu tau atensaun no evita oan sira labele sunu fugetes tanba PNTL sei halo atuasaun sériu no rigorozu ba aktu hirak ne’e.
Governante ne'e husu mós ba komunidade sira atu koopera ho PNTL liuhosi hasai foto no halo video ba membru PNTL sira ne'ebé envolve iha atividade sira ne'ebé kontra lei no orden.

Díli, 27 Setembru 2019, Fundo de Desenvolvimentu do Capital Humano (FDCH) ho Fundasaun Falur Rate Laek halo serimónia despedida ho joven timoroan na’in 18 ne’ebé selesiona hodi hala’o sira ninia estudu iha Escola Profissional de Tondela no Escola Europeia de Ensino Profissional Manuel Rodrígues Suarez Braga, iha Portugal. Sekretáriu Ezekutivu FDCH Sr. Isménio Martins da Silva husu ba estudante joven timoroan hirak ne’e atu konsentra iha sira nia estudu no FDCH apoiu sira atu ba hala’o sira nia estudu iha Portugal tanba timoroan hirak ne’e ba hala’o estudu iha area tékniku nian ne’ebé sei hatuur sira ninia futuru ida ne’ebé di’ak. Prezidente Fundasaun Falur Rate Laek, Brigadeiru Jeneral Falur Rate Laek husu ba timoroan hirak ne’e atu kuda nafatin espíritu nasionalizmu nasaun foun ne’e nian iha sira ida-idak nia fuan hodi konsentra ba sira nia estudu. Programa haruka timoroan sira ba hala’o estudu iha Portugal ne’e hahú iha 2014. To’o ohin loron Fundasaun konsege haruka ona joven timoroan na’in 50 resin. Husi númeru ne’e, bainhira sira termina sira nia estudu balun fila ona mai servisu iha Timor-Leste, balun hili kontinua sira nia estudu iha ensinu superior no balun hili halo servisu iha rai-li’ur. Serimónia despedida ne’e hala’o iha salaun Centro de Conhecimento FDCH, ne’ebé hetan mós patisipasain husi inan aman sira, Eis-Embaixadora Timor-Leste ba Portugal, Maria Paixão, Promotora husi Uniaun Europea no responsavel sira husi Fundasaun Falur Rate Laek.

Dili, 09 Marsu 2022: Konsellu Ministru deside, ohin (09/3), hodi aprova projetu Dekretu-Lei ida kona-ba kria númeru 112 sai hanesan númeru úniku nasionál emerjénsia nian ba teritóriu Timor-Leste.
Projetu Dekretu-Lei ne’e aprezenta direita hosi Ministru Interiór, Taur Matan Ruak hamutuk ho nia Vise António Armindo, iha reuniaun extraordináriu Konsellu Ministru nian ne’ebé realiza ohin iha palásiu Governu, Dili.
Ho nune’e, númeru emerjénsia ida ne’e bele uza gratuita, kobre teritóriu nasionál no permite asesu ba sistema emerjénsia oioin, hanesan koordenadu hosi Polísia Nasionál Timor-Leste (PNTL), Servisu Nasionál Ambulánsia no Emerjénsia Médika no Bombeiru.

"Ha'u hakarak fo hanoin fila fali ba ita hotu katak, ita la'o ona dalan naruk ida iha ita-nia prosesu ukun rasik-an? ita tenke nafatin hateke ba oin, maibe labele haluha pasadu, liu liu valor sira ne'ebe lori ita hamutuk ba libertasaun nasional. ita nia barani, persistensia, konsistensia, konsiensia nasionalista no kapasidade rona malu no konserta ideias no estratejias". Diskursu kompletu bele le'e iha ne'e!

Díli 28 Setembru 2019 - Artista Timoroan nain-5, Gerson Oliveira, Cidalia Goncalves, Leo Moniz, Duviana Neves, no Gabriel Ramos hamosu tan album foun ho naran SACARBIMUL: Knanuk Murak, Dame iha Klamar - ne'ebé ofisialmente lansa ona iha Sábadu, 28 Setembru 2019 iha Jardim SEJD. Lansamentu ne'e partisipa diretamente hosi Sekretariu Estadu Juventude no Desportu (SEJD), Nelio Isaac. Album SACARBIMUL ne'ebé produz husi Produtor Múzika, Donques Neves hetan apoiu fundus husi SEJD no produsaun CD hetan apoiu husi Mahanaim-Jenifer Foundation. Iha album ne'e hamutuk múzika 11. "Parabens ba imi sira ne'ebe hamutuk hodi lansa múzika foun iha imi nia album, susesu ba imi hotu," dehan Sekretariu Estadu, Nelio Isaac. Reprezenta hirak ne'ebe produz album refere, Gerson Oliveira hato'o agradesementu ba SEJD ne'ebe fó ona apoiu ba sira hodi bele produz album foun ne'e. "Agradese ba apoiu SEJD ba album SACARBIMUL ne'ebe ami lansa ohin ne'e," dehan Gerson ne'ebé konesidu ho nia múzika Hau Persiza tebes O. "Ami lansa album ne'e ho objetivu atu haburas múzika Timor-Leste ho diferensia paixaun foun iha múzika nasionál," Komentariu Donques Neves nudar produtór ba album refere. Iha album ne'e, Gerson Oliveira kanta múzika 3 ne'ebé ida nia kanta mesak ho títulu Lorena Morena, no ida feat ho Cidalia Goncalves ho títulu Moris ida, Domin ida no seluk hamutuk ho Leo Moniz, artista foun rua Duviana Neves ho Gabriel Ramos ho múzika títulu Babadok ho Dame Natal. Múzika seluk mak, Lemorai Do'ok ho Ema Kriatura kanta hosi Duviana Neves, Leo Moniz kanta tan múzika solo Ordem Lorico Aswain, Nicolau Lobato, no Papa. Múzika seluk Tauk Lakon O (Cidalia Goncalves) no Oan Kiak (Gabriel Ramos). Gravasaun múzika album ne'e grava iha Alfa Home Studio Recording no Produsaun CD halo iha Natural Multimedia Production (NMP).

Austrália, 30 Setembru 2019- Sekretáriu Estadu Formasaun Profisionál no Empregu (SEFOPE) liuhosi adidu traballu Timor-Leste ba Austrália, António Armindo hasoru malu hó to'os nain Tou’s Garden iha Acacio Darwin hodi ko’alia kona-ba oinsa bele hasa’e númeru traballadór husi Timor-Leste. Empregadór Tou’s Garden iha tinan kotuk rekruta traballadór husi Timor-Leste hamutuk nain haatnulu resin kompara ho tinan ne’e rekruta de’it traballadór ruanulu resin tolu (23).  Durante iha enkontru adidu traballu hala’o negosiasaun hó to'os nain atu bele hasa’e númeru traballadór husi Timor-Leste, tanbá ne’e toos nain pozitivu iha fulan Maiu tinan 2020 sei direta rekruta traballadór Timor-oan nain haatnulu to’o atus ida (40-100). Iha biban ne’e adidu mós infórma ba to'os nain katak funsionáriu iha Timor-Leste liuhosi instituisaun SEFOPE sei fó apoiu 100% iha prosesu rekrutamentu ne’e.

Díli, 1 Outubru 2019 - Embaisada EUA iha Timor-Leste oferese $100,000 ba ONG lokal lima hodi apoia empreendedorizmu feto, promove turizmu istóriku, oferese oportunidade ba feto difisiente sira, promove dezenvolvimentu ekonómiku, apoia agrikultura local no ajuda harii assosiasaun local poupansa no empréstimu. Lokal ONG sira ne’e mak Empreza Diak, Assosiasaun Chega Ba Ita - ACbit, BRNTL, SHC no PROSPEK.  Orsamentu ne'e nu'udar Fundu Ki'ik Embaisadór nian ba tinan 2019.

Díli, 2 Outubru 2019 - Konsellu Ministru liuhosi reuniaun ordinária kuarta-feira ohin aprova ona proposta finál Orsamentu Jerál Estadu (OJE) ba tinan 2020 hamutuk dolar amerikanu billaun 1,95 ne’ebé sei kobre ba nesesidade programa no prioridade sira ne’ebé define ona hosi Governu Konstitusionál da-VIII. Millaun $241,271: ba saláriu no vensimentu, Millaun $738,428: ba sasán no serbisu Millaun $457,773: ba transferénsia Públika, Millaun $53,267: ba kapitál menor Millaun $459,260: ba kapitál dezenvolvimentu.

Díli, 2 Outubru 2019 - Sekretariu Estadu Kooperativas (SECoop) liuhosi Diresaun Jerál selebra tan kontratu ho cooperativa 7, inklui RTTL, E.P. kona-ba halo promosaun produtu kooperativas nian liuhosi kanal RTTL, EP. Total orsamentu ne'ebé mak atu apóiu kooperativa hirak ne'e hamutuk rihun $90 liuhosi orsamentu fundu transferénsia públika tinan 2019 nian. Sekretáriu Estadu Kooperativas, Arsenio Pereira afirma katak orsamentu hirak ne'e kooperativa Kréditu Union sira atu utiliza ba treinamentu no kapasitasaun. Kona-ba RTTL, EP nian ne'e sei fasilita kooperativa sira atu promove produtu hirak ne'ebé produz iha baze, liuhosi programa ‘Happy Weekend’. Iha tempu hanesan Prezidenti Lanamona, Domingas Soares hateten sei utiliza orsamentu hirak ne'e tuir prosedimentu legál ne'ebé mak estabelese ona. Kooperativa benefisiáriu sira mak hanesan, Kooperativas Fitun Finai, Kooperativas Kreditu Union Enklave, Kooperativa Klibur Hanai Futuru husi RAEOA, Kooperativa Kreditu Union Lanamona husi Bobonaro, Kooperativas Kreditu Union Esperansa husi Díli, Kooperativas Kreditu Union HIKMOR husi Aileu, Kooperativas Multisektorál Budahandras husi Likisa, ikus liu mak RTTL,Ep. Prezensa iha seremonia ne'e hanesan Inspektur Jerál Interna, Diretór Nasionál no Xefi Departamentu sira nomos benefisiáriu sira.

Excelências, Maun Boot Kay Rala Xanana Gusmão, Dr. José Ramos Horta, Membros do VIII Governo Constitucional, Ilustres Presidentes das Bancadas Parlamentares (CNRT, Fretilin, PLP, PD, Khunto, Frente Mudança-UDT, e PUDD), Ilustres Deputadas e Deputadodos Parlamento Nacional, Embaixadores e Diplomatas, Ilustres delegados, convidados e participantes, senhoras e senhores. É uma grande honra e privilégio presidir a cerimónia de inauguração da primeira edição da Cimeira de Petróleo e Gás de Timor-Leste, organizada pela Autoridade Nacional de Petróleo e Minerais (ANPM), a quem muito agradecemos o amável convite. Este evento representa um marco importante na jornada de Timor-Leste para se tornar um destino preferencial de negócios e de investimento no Sudeste Asiático nas áreas de exploração e produção de petróleo e gás, e o elevado número de participantes é a prova disso mesmo. Aqui vai o Discurso Completo!

Dili, 3 Outubru 2019 - Eis Prezidente Repúblika no Premiadu Nobel ba Pás informa ba Prezidente Repúblika, Francisco Guterres Lú Olo kona-ba vizita ne’ebé hala’o ba Korea Súl nu’udar oradór iha Konferénsia hodi promove turizmu iha rejiaun Azia-Pasífiku no ho partisipasaun mos husi munisípiu Liquiça, Bobonaro, Manatuto no Baucau. Iha okaziaun ne’e José Ramos Horta hato’o mós kona-ba traballadór timoroan na’in-400 ne’ebé serbisu illegal iha Korea Súl.

Díli, 4 Outubru 2019 - Ministru Agrikultura no Peskas (MAP), Joaquim dos Reis Martins, halo abertura Enkontru Ekstraordináriu preparasaun ba medidas Konkretas hodi Kontrola Moras ASF (Africa Swine Fever) ka Peste Suína Afrikana (PSA), iha Salaun MAP Comoro. Tuir dadus husi MAP hatudu katak fahi hamutuk 2.145 mak mate ona tanba kauza husi moras Peste Suína Afrikana (PSA). Dadus hirak ne’e hatudu Munisípiu Dili, fahi hamutuk 627, Ermera 860, Lautem 439 no Manatutu 219 mak mate ona. Tamba ne’e, Ministru Joaquim Martins halo enkontru estraordináriu ho ekipa tékniku MAP hamutuk ho liña ministeriál sira hodi husu atu forma ekipa taskforce hodi halo kontrolu másimu ba parte hotu atu bele prevene no minimiza moras fahi. Nune’e mos presiza halo identifikasaun fatin hodi halo kontrolu, hanesan Aeroportu, portu no supermerkadu hodi kontrola hahán sira liu-liu hahán lata ne’ebé fa’an iha loja.

Díli, 4 Outubru 2019 - Universidade Nacional Timor Lorosa’e (UNTL) nia Reitór Francisco Miguel Martins simu vizita kortezia (03/10) husi Koordenadora ba Delegasaun Fundacão Oriente nian iha Timor-Leste, Sonia Pinto da Fonseca, iha Gabinete Reitoria UNTL, Dili. Objetivu husi enkontru refere mak atu entrega Akordu Protokolu ho Fundacão Oriente ba Universidade Nasionál UNTL. UNTL no Fundacão Oriente asina ona akordu protokolu iha fulan agostu 2019 liubá iha Lisboa, Portugal, kona-ba bolsa de estudu ba Profesór UNTL sira hodi kontinua estudu iha nivel mestradu no doutoramentu nian. Reitór hateten katak bolsa de estudu ne’ebé oferese husi Fundacão Oriente ba profesór sira UNTL nian hodi kontinua estuda iha universidade públika sira Portugal. “Bolsa ne’e nia durasaun ba fulan 12 no prolonga tan ba fulan 12 iha programa mestradu, no fulan 36 ba programa doutoramentu,” tenik Reitór UNTL. Entertantu Koordenadora Fundação Oriente, Sonia Pinto da Fonseca hateten katak relasaun entre UNTL ho fundasaun antes ne’e eziste ona entre instituisaun rua ne’e no bolsa de estudu oferese ne’e atu kapasita profesór sira UNTL nian ba formasaun sientífika no hadiak kualidade pedagójika iha universidade nasional publika nian. “Bolsa ne’e mós inklui partisipa iha konferénsia internationál língua materna iha Países sira Língua Portugeza nian,” hateten Sonia.

Feto barak ne’ebé hetan violensia husi sira nia pár intimasaun (mane maluk) ne’ebé ho 16% sei hetan bebé ne’ebé ho todan isin menus, dala-rua lais liu atu bele hetan depresaun no dala 1.5 tan atu bele hetan mós moras HIV no STI (Infesaun transmitidu liu husi relasaun sexual). Kuaze metade husi feto sira ne’e bele hetan kanek. Violensia fíziku, emosionál no finansiál hirak ne’e sei tau feto sira iha kotuk no susar atu to’o ba iha sira nia kbiit.

Díli, 7 Outubro 2019 – Vise-Prezidente Asuntu Promusaun no Eksibisaun CCI-TL, Carminda Carlota hamutuk ho Prezidente CCI-Ermera, Luis Alves Tilman, KBRI no Ministériu Turizmu Komérsiu no Indústria (MTCI) hala’o enkontru iha Salaun Gabinete MTCI, edifísiu Fomento, Mandarin, Dili. Objetivu husi enkontru ne’e mak hodi koa’lia kona-ba Preparasaun ba loron ikus Timor-Leste nian atu ba partisipa ‘Trade Expo’ iha Jakarta Indonézia ne’ebé sei realiza iha loron 16 to’o 20 Outubro 2019. Iha 'Trade Expo Indonesia (TEI )' ida ne’e Timor-Leste prepara mós produtu rasik no partisipante husi Timor-Leste hamutuk nain-39.

Díli, 07 Outubru 2019 - Prezidente Repúblika, Francisco Guterres Lú Olo hasoru malu ho Enkaregadu Negósiu Embaisada Japaun iha Timor-Leste, Shingo Higashimoto, hodi transmite desizaun maioria Parlamentu Nasional ne’ebé vota-kontra nia planu viajen ba Japaun, hodi partisipa iha Serimónia Intronizasaun Imperadór-Foun, iha fulan-outubru ne’e. Ba Shingo Higashimoto, Xefe Estadu hato’o nia agradesimentu no disponibilidade atu atende konvite ne’ebé nia simu maibé labele partisipa, tanba maioria Parlamentu Nasionál husi koligasaun Aliansa Mudansa ba Progresu (AMP), la aprova nia pedidu deslokasaun ba Japaun. Xefe Estadu la espera dezisaun Parlamentu Nasionál ne’ebé hetan mós lamentasaun hosi timoroan barak, sosiedade sivil no relijiozu balu iha Timor-Leste. Prezidente Repúblika respeita desizaun Parlamentu Nasionál nian no espera ho vontade ne’ebé timoroan barak hatudu hodi apoiu nia vizita ba Japaun, bele haforsa nafatin amizade no kooperasaun ne’ebé nasaun rua estabelese iha tinan-naruk. Enkaregadu Negósiu Embaisada Japaun iha Timor-Leste, Shingo Higashimoto hateten Governu Japaun konsidera kestaun ne’e hanesan asuntu internu no espera estadu Timor-Leste bele rezolve ho di’ak situasaun ne’e iha tempu- badak.

Díli,07 outubru 2019 - Prezidente Repúblika, Francisco Guterres Lú Olo hala’o enkontru mensál ho Prokuradór Jerál Repúblika, José da Costa Ximenes ne’ebé iha sorumutu ne’e relata atividade no servisu sira Ministériu Públiku nian hosi fulan-setembru to’o inísiu fulan-outubru ne’e. Entre servisu sira ne’e, Prokuradór José Ximenes relata ba Xefe Estadu mak hanesan abertura vaga-servisu Ofisiál Justisa hamutuk 24, tuir desizaun Konsellu Superior Ministériu Públiku ne’ebé hahú ohin (07/10), vizita Prokuradór Estadus Unidus Amérika iha ámbitu kooperasaun entre prokuradoria jerál nasaun rua ne’ebé estabelese ona durante tinan-10 no ko’alia mós prosesu justisa ba timoroan sira ne’ebé involve kazu krime iha Indonézia. Tuir Prokuradór Jose Ximenes, kazal timoroan ne’ebé hetan detensaun tanba kazu droga iha Atambua fulan hirak liubá, oras ne’e, sira-nia estatutu hanesan prizaun preventiva no kazu omésiu estudante timoroan iha Yogjakarta, autoridade Indonézia detein ona ema na’in tolu ho estatutu prizaun preventiva. Prosesu investigasaun ba sidadaun timoroan sira ne’e, tuir Prokuradór José Ximenes kontinua la’o no nia parte kontinua hakbesik-an ba autoridade kompetente Indonézia, liuhosi Embaisada Timor-Leste iha Jakarta, hodi hato’o disponibilidade servisu hamutuk no haree posibilidade ba prosesu investigasaun konjunta entre autoridades nasaun rua. “Se mak bele toma konta, mak loloos governu. Arguidu sira-nia família eskolla ona advogadu mas governu mós bele haree posibilidade saida mak bele halo hodi tulun nia sidadaun ne’ebé komete krimi iha estranjeiru (...) la’os prokuradoria jerál. Ami haree mak kestaun bele ga lae ita dezenvolve investigasaun konjunta i to’o ohin loron seidauk iha informasaun hosi autoridade sentrál (Indonézia) ba Embaixada Timor-Leste iha Jakarta”, afirma Prokuradór Jose Ximenes, ba imprensa hafoin enkontru ho Prezidente Francisco Guterres Lú Olo.

7 Outubru 2019, Ministru Defeza no Ministru Interior Interinu Brig-Gen (Ref) Filomeno da Paixão de Jesus simu inkontru kortezia husi Tenente Jenerál Lee Seokgu ne’ebé reprezenta Ministru Defeza Repúlika Korea no Brigadeiru Jenerál Seo Young-man ne’ebé reprezenta Xefe Estadu Maiór Forsa Armada Korea. Iha inkontru refere, delegasaun Koreanu ne’e informa kona-bá sira-nia partisipasaun iha INTERFET iha tinan 20 liubá no sira senti haksolok ho progresu dezenvolvimentu iha Timor-Leste. Delegasaun Koreanu ne’e halo doasaun komputador 20 ba Ministériu Defeza no tinan oin sei aumenta tan doasaun komputador ba Ministériu Defeza. Tanente Jenerál Lee reitera kompromisu Koreanu nian hodi hametin liután koperasaun defeza ho Timor-Leste. Ministru Defeza agradese ba kontribuisaun forsa Koreanu iha misaun manutensaun paz nian no rekoñese katak forsa Koreanu mós kontribui ba paz no estabilidade Timor-Leste. Forsa Koreanu 5 mak lakon vida bainhira halo misaun manutensaun paz iha Timor-Leste. La’os deit Timoroan mak kontribui ba paz no seguransa maibé komunidade internasionál hanesan forsa Koreanu mós kontribui maka’as ba paz no estabilidade iha Timor-Leste. Ministru Defeza mós aproveita inkontru ne’e hodi hato’o pedidu ba Tanente Jenerál Lee, Prezidenti Universidade Nasional Defeza Koreanu hodi bele simu mós Timoroan husi Ministériu Defeza no F-FDTL ba frekuenta kursu iha Universidade Nasional Defeza Koreanu nian. Tanente Jenerál Lee simu pedidu refere no sujere ba Ministériu Defeza hodi kordena ho Embaixada Repúblika Korea iha Timor-Leste nian kona-bá nomeiasaun kandidatu hodi ba hala’o estudu iha Universidade refere iha Korea.

Díli, 7 Outubru 2019 - Ró Akademia Naval Qi-Jiguang Xina nian mai vizita Timor –Leste iha ámbitu selebra loron aniversáriu Repúblika Popular Xina ba dala-70. Ró Akademia Naval sei para iha Timor durante loron tolu nia laran hodi fó oportunidade ba Forsa Naval atu ba vizita hodi aprende buat ruma iha Ró refere. Ministru Defeza no Ministru Interior Interinu, Filomeno da Paixão hatete, sira husu autorizasaun ba governu atu mai vizita no forsa naval Timor-Leste sira mós bele ba halo vizita hodi haree no aprende buat balun, nune’e mós ba populasaun sira bele mai vizita hodi haree buat balun iha laran, tanba sira lori teknolojia ne’ebé aas haree hodi aprende. “Vantazem husi vizita ró Qi-Jiguang ne’e barak tebes tanba ita nia forsa na’in 18 mak aprende ona iha akademia naval ne’eba nian no agora dadaun ita iha kadetas ida mak sei aprende hela iha ne’eba, ita nia relasaun ho Xina dia’k tebes” dehan Ministru Defeza liu husi entervista ho jornalista sira bainhira halo vizita ba ró refere iha Portu Dili, Segunda-feira (7/10/2019). Ministru Defeza haktuir liután, ró akadémia ne’e  bele akumula ema too atus lima (500) no iha ró laran kadetas sira besik atus rua (200) ne’ebé tuir aula prátika iha ró laran. Ró naval ne’e viazem husi Brunei liu mai iha Timor-Leste depois sei kontinua ba  Novazelandia sei ba tan rai seluk iha sub-pasifiku. Ohin estrutura Defeza no estrutura F-FDTL ba hatoo komprementa boas vindas simu ho dansa kultura husi grupu Lezeval no kultura Xina nian, depois hala’o vizita direita ba ró laran hodi haree ekipamentus ne’ebe uza teknolojia aas, tanba ne’e Xina fó oportunidade ba komunidade sira bele mós ba halao vizita.

Díli, 8 Outubro 2019 - Prezidente Repúblika Francisco Guterres Lú Olo halo enkontru ho delegasaun Fundação de Desenvolvimento de Formação e Capacitação (DEFORCA), ne’ebé lidera hosi nia Vise-Prezidente, António Ai-tahan Matak iha Palásiu Prezidensiál Nicolau Lobato, Ai-tarak Laran. Iha sorumutuk ne’, DEFORCA aleinde husu Xefe Estadu nia apoiu, aprezenta mós vizaun no misaun fundasaun nian, ne’ebé sei foka iha formasaun no kapasitasaun kona-ba dezenvolvimentu ekonomia familiar. Tuir António Ai-tahan Matak, alvu prinsipál formasaun maka ba veteranus no veteranus nia-oan sira, ho intensaun atu hasa’e sira-nia koñesimentu kona-ba kooperativa ho nune’e bele tulun veteranus sira hodi jere ho di’ak pensaun ne’ebé sira hetan hosi estadu. Ba delegasaun DEFORCA, Prezidente Repúblika hato’o nia apoiu no enkoraza ekipa ne’e atu kontinua servisu hodi muda mentalidade konsumu ba mentalidade hatene produz. Prezidente Repúblika husu DEFORCA atu transmite idea ne’e ba veteranus sira katak so ho produz mak sira bele dezenvolve no haforsa sira-nia an.

Díli, 8 Outubru 2019 - Universidade Nacional Timor Lorosa’e (UNTL), Fakuldade Medisina I Siénsia Saúde (FMSS) nia Escola Superior Medicina Geral (ESMG), sei kompleta alvu atu konsegue gradua médiku timoroan rihun ida (1000) iha tinan 2019. Dekanu FMSS, Profesór José Dionisio Ximenes hateten alkanse ida ne’e posível tanba koperasaun di’ak ne’ebé hametin dezde tinan 2005 entre Estadu Timor-Leste no Estadu Cuba ne’ebe estabelese Escola Superior Medicina Geral iha UNTL atu forma Timor-Leste nia brigada médika rasik. “Progresu husi koperasaun ne’e, FMSS nia Eskola Superiór Medisina Jerál konsege gradua ona médiku jerál nain atus sia ualunu resin neen [986]. Iha graduasaun iha novembru mai sei gradua tan nain tolunulu resin rua [32]. Liu ona alvu sanulu resin ualu [18],” hatutan Dekanu. Profesór Dionisio salienta tan katak iha prosesu koperasaun ne’e, bazeia ba nesesidade, embora atu kontinua ba oin konforme desizaun Governu nian. Responsável Brigada Cubana nian, no atuál Diretora ESMG, Profesora Belkis Samper Alonso, hatete katak koperasaun ne’e dezde tinan 2005 bazeia ba prinsípiu koperasaun no solidariedade entre nasaun rua Cuba no Timor-Leste. “Benefísiu husi kooperasun ne’e mak sei forma mediku rihun ida (1000) ba Timor-Leste, no benefísiu ba parte Cuba maka habelár sira-nia prinsípiu solidaridade iha setór saúde nian,” heteten Diretora Belkis. Iha apoiu ne’e atu kontinua ba oin ka la’e, Diretora Belkis hateten katak kabe ba koperasaun Estadu rai rua nian, Timor-Leste ho Cuba, no bainhira iha nesesidade. Diretora Belkis haktuir mós katak preparasaun ba tranzisaun ne’ebe halao ona durante ne’e maka haruka ona médiku timoroan nain ualu (8) ba estuda iha Cuba hodi sai profesór iha medicina geral atu integra tuir mai iha ESMG iha FMSS-UNTL.

Díli, 08 Outubru 2019 - Iha audiénsia ho Embaixadór Repúblika Indonézia ba Timor-Leste Sahat Sitorus, Prezidente Repúblika Francisco Guterres Lú Olo ofisiálmente informa desizaun Parlamentu Nasionál hodi la autoriza Prezidente Repúblika atu halo vizita traballu ba Indonézia hodi partisipa iha serimónia tomada pose ba Prezidente Repúblika Indonézia Joko Widodo ne’ebé sei monu iha loron 20 Outubru 2019. “Ha’u hakarak tebes partisipa iha serimónia tomada posse Prezidente Jokowi nian, maibé infelizmente Parlamentu Nasionál vota kontra viazen ida ne’e” hateten Lú Olo ba Embaixadór Sitorus. Iha loron 1 fulan Outubru 2019, Parlamentu Nasionál vota kontra pedidu viajen Prezidente Repúblika ba Indonézia no mós ba Japaun. Mezmu Prezidente Repúblika labele dezloka ba Indonézia hodi partisipa iha tomada pose ne’e, maibé Lú Olo salienta katak relasaun Timor-Leste ho Indonézia sei kontinua metin nafatin. Lú Olo iha biban ne’e reitera fila-fali nia komitmentu atu implementa asuntu importante sira ne’ebé diskute ona ho nia omólogu Joko Widodo iha nia vizita estadu ne’ebé nia halo iha iha Juñu 2018. Iha biban ne’e, Embaixadór Sitorus hato’o agradese ba PR Lú Olo ne’ebé hakarak komunika direita ba nia (embaixadór) kona bá kanselamentu viazen ba Indonézia. Sitorus haktuir katak ida ne’e jestu konsiderasaun no respeitu ba konvite husi nia Xefe Estadu. Reprezentante Prezidente Indonézia ne’e mós haktuir katak nia parte komprende no respeita dinámika demokrasia iha Timor-Leste, tanba ne’e nia subliña katak kanselamentu viajen PR Lú Olo ba Indonézia sei la fó impaktu negativa ba relasaun bilateral Timor-Leste ho Indonézia.

Baguia, 8 Outubru 2019 - Ministru Agrikultura no Peskas, Joaquim Martins akompaña husi Prezidente Autoridade Munisípiu Baucau, Komandante PNTL Munisipiu Baucau no Administradór Postu Administrativu Baguia hala'o Inagurasaun Konstrusaun Irigasaun, iha Suku Larisula, Postu Administrativu Baguia, Munisipiu Baucau. Iha intervensaun Ministru hateten katak eskema Irigasaun Larisula ne'e importante tebes hodi asegura fornesementu bee ba aktividade Agrikultura ho area Potensiál hamutuk hektares 347. Irigasaun ne’e konstrui ho orsamentu estadu ho valor $6,309,304.88. Projetu ne'e implementa husi Samham Join Venture ho Samhee husi Korea no hetan suprevizaun husi Konsultor Salu Corporation Join Venture ho Sinotech Engineering Ltd. Projetu hahu iha fulan Novembru 2014 ho durasaun Konstrusaun tinan rua katak atu finaliza iha tinan 2016, maibe iha fulan Outubro 2015 mosu dezentendimentu entre Jestór kompaña ho grupu joven balun husi Suku Larisula mak impede konstrusaun. Hafoin Konstrusaun hahu fali iha fulan Jullu 2016 to finaliza iha fulan Agostu 2018. Dadaun ne'e ita kultiva ona hektar 42 husi area potensiál hektar 347 ho sistema kultivu Tradisionál. Hein katak ba oin sei haluan tan area kultiva no halo transformasaun ba sistema produsaun Tradisionál ba sistema modernu, no produsaun dala ida ba dala rua kada tinan atu hasa'e produsaun domestìka. Partisipa mós iha serimónia ne’e Diretór Jerál, Nasionál, Rejionál no Munisipál sira, reprezentante Parseiru Dezenvolvimentu sira, Sosiedade Sivíl, Setór Privadu, Xefi Suku Larisula, ho Komunidade no natar nain sira.

Quinta-Feira, dia 10 de outubro de 2019, celebra-se o 250º Aniversário da fundacão da Cidade de Díli, como Capital de Timor-Leste. Apesar da cidade capital não ser considerada, nos termos do Artigo 14º da Constituição da República Democrática Timorense, um símbolo nacional, tal como acontece com a bandeira, o emblema e o hino nacional constitui, no entanto, um “símbolo de Independência e de desenvolvimento Nacional”, para a maioria dos cidadãos nacionais e estrangeiros que nos visitam. Leiam Aqui o Comunicado de Imprensa Completo!

O Conselho de Ministros reuniu-se no Palácio do Governo, em Díli e analisou a proposta de Decreto-Lei, apresentado pelo Primeiro-Ministro, Taur Matan Ruak, referente à sexta alteração ao Decreto-Lei n.o 10/2005, de 21 de novembro sobre o Regime Jurídico do Aprovisionamento. Esta alteração visa que a publicitação dos anúncios de concursos públicos internacionais deixem de ser obrigatoriamente publicados em jornais impressos de circulação internacional, passando a ser publicitados em plataformas eletrónicas internacionalmente utilizadas para o efeito, assim como num jornal com circulação nacional. A proposta voltará ser analisada em posterior Reunião do Conselho de Ministros. Leiam Aqui o Comunicado de Imprensa Completo!

Ainaro, 09 Outubru 2019 - Sekretáriu Estadu Formasaun Profisionál no Empregu (SEFOPE) liuhosi Diresaun Nasionál Empregu Eksteriór hahú Segunda-Feira semana ne’e hala’o teste fíziku no eskrita ba kandidatu traballadór SWP iha salaun administrasaun Munisípiu Ainaro. Kandidatu traballadór Seasonal Worker Program (SWP) iha Munisípiu Ainaro hamutuk rihun ida atusrua haatnulu resin sia (1.249), kompostu husi mane atus-sia ruanulu resin lima (925) no feto atustolu ruanulu resin haat (324). Tuir Diretór SEFOPE Munisípiu Ainaro, João Barros informa prosesu teste durante loron tolu ona joventudi sira partisipa ho másimu no prosesu ne'e la'o ho di'ak no sei garantia transparansia. Tuir orariu teste ne'e sei hotu iha Sesta-Feira semana ne’e. Nia mós husu ba kandidatu sira ne'ebé tuir teste maibe la konsege pasa atu labele lakon vontade hein oportunidade servisu seluk ne'ebé sei mai, no sira ne'ebé liu ona teste husu atu nafatin kuidadu saúde ho di'ak. Traballadór ne'ebé tuir teste liu, naran sei tama ba iha baze de-dadus hodi nune’e hein empregadór husi Austrália presiza atu bele ba servisu. Iha prosesu teste ne'e ekipa tékniku husi Diresaun Nasionál Empregu Exteriór servisu hamutuk ho ekipa tékniku SEFOPE iha Munisípiu Ainaro no mós hetan seguransa másimu husi Polisia Nasionál Timor-Leste (PNTL) Munisípiu Ainaro.

Brisbane – Hemu bee ka kafé wainhira lori hela kareta ne’e buat baibain ne’ebé ema barak halo lorloron, maibe ida ne’e kotra lei ka lae?  Mane ida iha Brisbane kona multa $AUD 173 wainhira polísia hetan katak nia hemu bee aqua 600ml wainhira nia lori hela kareta. Mane ho naran Brock Harris ne’e hafoin sai husi servisu atu ba uma, wainhira nia tama ba kareta laran nia detekta katak AC kareta nia la-funsiona. Iha momento ne’e loron manas los to’o 39 grau sélsiu. “Hau para no hola tiha bee 600ml ida. Wainhira konduz fali kareta, polísia hapara tiha hau no dehan katak lori kareta mak hemu ho ne’e ilegál,” dehan Harris ba Rádio ABC Brisbane. “Polísia sira dehan katak hau viola regra no la-konsentra ho diak wainhira lori kareta no fó multa hau $AUD 173 no hamenus pontu ida husi hau nia Karta Kondusaun” “Sekarik ida ne’e kontra Lei, hau prontu atu selu multa. Maibe ida ne’e la-umanu se ita fó multa ba ema ida ne’ebé hemu be’e hodi labele idratadu iha temperatura 39 grau” Relasiona ho akontesimentu ne’e, superintendente David Jhonson husi parte polísia Queensland hateten katak wainhira kondutór ida la-konsentra totál ba ninia viatura ka la konduz ho kuidadu maka nia halo tiha ona violasaun regra.  “Uluk ba sira ne’ebé konduz la ho kuidadu, ami lori ba tribunal hodi tetu, maibé ohin loron ami fó multa kedas” dehan Jhonson. Le'e notísia kompletu iha Inglés!

Ekipa Nasional Estudante Timor-Leste ba kompetisaun Siénsia Nivel Junior - Internasional Junior Science Olympiad 2019, Doha, Qatar, konsege manan medalla bronze ida. Parabéns ba estudante Timoroan!

Palásiu Prezidensiál Nicolau Lobato, Dili, 15 dezembru 2019 - Prezidente Repúblika Francisco Guterres Lú Olo sei auzente husi teritóriu nasionál entre 15 dezembru (sábadu) no 20 dezembru 2019 (sesta). Prezidente Repúblika sei husik Timor-Leste ba Kuala Lumpur, Malásia ho motivu asisténsia médika.

Díli, 9 Outubru 2019 - Ministériu Finansas liuhosi Diresaun Nasionál Monitorizasaun Jestaun Patrimoniu Estadu (DNMGPE), ofisialmente iha loron 9 Outubru 2019 lansa Sistema Informasaun Ofisina Nasionál (SION) nu’udar parte importante kona-ba promove transparénsia iha prosesu ezekusaun manutensaun viatura estadu ho integridade iha servisu ofisina nasionál. Lansamentu ne’e mos koinsidi ho festa aniversriu Ofisinal Nasionál ba dala lima. Sistema Informasaun ne’e hodi hatan ba servisu ofisina nasionál ne’ebé mak durante ne’e aplika sistema servisu manual wainhira halo konfirmasaun ba relatóriu manutensaun liuhosi rekonsiliasaun manual ne’ebé dalabarak la refleta ba nesesidade ne’ebé maka iha. “Sistema ne’e introdus komponente lubuk ida para depois ita bele hetan informasaun hahú husi prosesu administrasaun, inspesaun ba kareta, manutensaun, reparasaun to hasai pesa kareta husi ita nia armajen no finalmente halo validasaun ba ita nia manutensaun no reparasaun”, hateten Januario da Gama Diretór Jerál Finansas Estadu Ministériu Finansas. Vantajen husi sistema online ne’e bele produs fatura ba servisu manutensaun ne’ebé akontese hodi bele kontrolu gastus manutensaun husi viatura estadu sira ho efisiénsia liuhosi kontrola SION nian. Iha parte seluk, aplikasoens sistema ne’e mos bele ajuda Governu hodi halo kontrolu despezas ba gastus viatura estadu antes ofisina nasionál rekomenda viatura hirak ne’e ba ofisina privadu hodi halo manutensaun bazeia ba rekomendasaun ne’ebé fo sai husi SION nian. Diretor Jeral Finansas Estadu salienta liutan katak wainhira ofisina privadu sira halo manutensaun no reparasaun hotu ona, tenke lori viatura mai fali ofisina nasionál hodi halo inspesaun final bazeia ba rekomendasaun hosi ofisina nasionál antes halo reparasaun. Oras ne’e, ekipamentus ofisinal nasionál atinji ona pursentu 85 hodi halo manutensaun no reparasaun ba viaturas estadu. Ba tinan 2020, Ministériu Finansas sei kontinua koloka orsamentu balun hodi bele kompleta ekipamentus ne’ebé atualmente ofisina nasionál seidauk iha.

Díli, 10 Outubru 2019 - Primeiru-Ministru, Taur Matan Ruak kuarta-feira ne’e iha Palasiu Governu Dili, realiza enkontru koordenasaun limitada ho Ministru Ensinu Superior Siénsia no Kultura (MESSC), Longuinhos dos Santos, Ministru Obras Públika, Salvador Pires no Sekretáriu Estadu ba Rai no Propriedade, Mário Ximenes hodi deskute  kona-ba planu atu harii sidade Universitáriu iha Munisípiu Aileu,  ne’ebé daudaun ne’e hetan impedementu uitoan hosi komunidade lokál balun ba terenu ne’ebé identifikadu  atu harii sidade universitáriu. Tanba ne’e Xefe Governu bolu Ministériu sira ne’ebé relevante hakarak rona prosesu kona-ba levantamentu rai nian ne’e, relasiona ho polémika ba terenu ne’ebé hetan rezeisaun hosi komunidade lokál balun ne’ebe konsidera katak rai ne’ebé identifikadu ona ne’e tama iha area produtivu. Ho ne’e, Xefe Governu husu ba Ministru relevante sira atu buka diálogu ho komunidade lokál para oinsá hetan solusaun di’ak antes atu implementa planu refere. Tuir planu, karik buat hotu-hotu la’o di’ak iha fulan Setembru 2020 sei tau fatuk dahuluk ba harii sidade universitáriu iha Munisípiu Aileu, ne’ebé nu’udar programa prioridade Governu Konstitusionál da VIII nian, atu hasa’e kualidade edukasaun.

Lospalos, 10 Outobru 2019 - Chefe da Casa Civil, Francisco Vasconcelos, reprezenta Prezidente Repúblika apresia esforsu Sentru Prosesamentu Ai-farina husi Cooperativa Café Timor (CCT) ne’ebé fornese terigu ba kompania Heineken hodi produz serveja Liurai tanba utiliza ho di’ak rai ba produsaun. Chefe da Casa Civil iha ninian vizita ba Sentru Prosesamentu Ai-farina fó enfaze ba utilizasaun rai ba produsaun. Ho produsaun mak povu ida bele dezenvolve an, lahó produsaun ema sei sai estranjeiru iha nia rai rasik. Produsaun husi forsa husi rai-laran rasik sei hametin liután ekonomia nasaun ne’ebé hahú uma kain. Jerente Cooperativa Café Timor, Felisberto Perreira Pinto, informa katak kada semana CCT fornese toneladas 25 ai-farina ba Heineken atu uza hodi produs serveja Liurai. Atu bele hetan toneladas 25, CCT fahe ai-farina kain no sosa husi agrikultór hamutuk besik 2000 iha munisípiu Lautem. Kompania Heineken husu CCT atu hasa’e tan kuantidade produsaun atu bele esporta ba Filipina no Nova Papua Guine. Cooperativa Café Timor hahú kuda ai-farina iha munisípiu Lautem iha 2014. CCT aluga rai ho luan 25 ektares husi Estadu ho kontratu durante tinan-25. Aleinde kuda ai-farina, CCT introdus mós kafé robusta, vanili, cacao, cengkeh no pimenta ba agrikultór iha munisípiu Lautem. Chefe da Casa Civil agradese apoiu husi Governu Estadus Unidus ne’ebé tulun CCT hasa’e produsaun agrikola ba industria. Chefe da Casa Civil apresia serbisu husi Ministériu Agrikultura no Peskas ne’ebé kontinua promove agrikultura.

Lospalos, 10 Outubru 2019 - Prezidente Repúblika, Francisco Guterres Lú Olo, enkoraja koordenadór Kooperativa Fuan Ida Neon Ida (FINI), Carolinio dos Santos, atu kontinua halo produsaun sabaun maske hasoru difikuldade oinoin atu fó rendimentu ba nia membru sira no kontribui ba saúde públika. Ohin, hafoin haree fabrika mina-nu iha Suku Souro, Prezidente Repúblika vizita produsaun sabaun hodi hatene liután kona-ba progresu no dezafiu ne’ebé kooperativa enfrenta atu bele halo koordenasaun ho Governu oinsá bele hasa’e liután produtividade iha rai-laran. Rezultadu husi produsaun sabaun faan iha Lospalos no ba otel no supermerkadu iha Dili. Iha fulan setembru 2019, kooperativa faan sabaun hamutuk 4000 supermerkadu Leader, Lita Store, Hotel Beach Side, Hotel Arbiru no Hotel Dili. Carolino dos Santos hateten katak iha hanoin atu bele dezenvolve fabrika sabaun atu hatan ba demanda nasionál maibé presiza makina filtrajen hodi produs sabaun morin no kreme, laboratóriu atu sukat kualidade sabaun no merkadória. Tuir Carolino katak maske nune’e hafoin produz sabaun tonelada 6, to’o ohin loron seidauk hetan keixa ruma husi konsumedór ne’ebé hetan efeitu negativu husi utilizasaun sabaun. Prezensa sabaun tulun ona atu hamenus moras kulit iha Lautem. Kooperativa FINI harii iha 2009 ho nia membru hamutuk na’in-40. Kooperativa ne’e harii hafoin organizasaun naun-governamental AFMET husi Japaun la kontinua nia projetu iha Lospalos. Bainhira harii, objetivu produsaun sabaun mak atu kombate moras sira ne’ebé relasiona ho kulit ninian. Iha 2013, FINI hetan apoiu mixer husi Governu atu bele hasa’e kapasidade produsaun. Kapasidade mixer ne’e kada oras-rua bele produs sabaun hamutuk 600. Maske iha mixer ona, maibé produsaun sabaun depende ba demanda husi merkadu. Matéria prima ne’ebé uza ba produsaun sabaun mak mina-nu’u kahur ho caustic soda.

Lospalos, 10 outubru 2019 - Prezidente Repúblika, Francisco Guterres Lú Olo kongratula inisiativa Arsenio da Costa Cabral parseria ho emprezariu husi Australia harii fabrika mina-nu’u iha Suku Soru, Lospalos. Prezidente Repúblika haksolok ho inisiativa Arsenio da Costa Cabral tanba lori esperiénsia serbisu tinan-10 husi Inglaterra mai aplika iha Timor-Leste hodi hametin ekonomia komunidade. Prezidente Repúblika hateten katak inisiativa ne’e maske ki’ik maibé hametin ekonomia povu nian tanba uza rekursu rasik husi rai-laran. Lospalos Coconut Oil hahú halo produsaun mina-nu’u no esporta tiha ona ba Australia. Ho traballadora hamutuk na’in-6, loron-loron halo produsaun mina-nu’u 40 kg no fulan ida ho tonelada 1. Iha tempu badak, kompania ne’e sei aumenta traballadór ba na’in-12 atu hasa’e produsaun ba tonelada rua hodi hatan ba demanda husi merkadu Australia nian. Prezidente Repúblika rekoñese esforsu husi Governu Australia liuhosi Market Development Facilities ne’ebé fó apoiu ba inisiativa ne’e atu bele dezenvolve-an. Haree ba importánsia inisiativa ne’e, Prezidente Repúblika husu atu komunidade iha suku Souro koopera ba malu atu haforsa liután kompania Lospalos Pure Coconut Oil atu sai buras. Iha oportunidade ne’e, Prezidente Repúblika fahe ai-oan nu ba komunidade atu kuda hodi kontribui ba ekonomia no meiu ambiente. Distribuisaun nu’u-oan ba komunidade iha Souro nu’udar parte husi Kampaña Nasionál “Sidadaun Ida, Ai-oan Ida” ne’ebé Prezidente Repúblika lidera hodi promove meiu ambiente no dezenvolvimentu sustentavel. Lospalos Coconut Oil harii iha 2018 husi Arsenio Costa Cabral no no foin-sa’e ida husi suku Soru ho esperiénsia tinan-10 iha Inglaterra ho espesialidade serbisu iha alimentar ijéniku ho parseiria ho Australianu. Partisipa iha vizita ba Lospalos Pure Coconut Oil mak inan-nasaun, Ministru Agrikultura no Peskas, Joaquim Martins, Vise Ministru Obras Públika, Nicolau Freitas Belo , Sekretáriu Estadu Meiu Ambiente, Deometrio Amaral, Embaixadór Australia ba Timor-Leste, Peter Roberts, Embaixadór Arabe Sarawi, Mohamed Slama Badi no autoridade lokál.

Lautem, 9 outubru 2019 - Prezidente Repúblika, Francisco Guterres Lú Olo, iha loron dahuluk iha ninian vizita iha munisípiu Lautem hahú kedas ho haree kondisaun eskola Ensino Básico Central Leusari iha Suku Serelau, Postu Administrativu Lautem. Husi sala hamutuk 11 ne’ebé uza ba prosesu aprendizajen iha Ensino Basico Central Leusari, iha sala-4 ho kondisaun no sala-7 laiha kondisaun. Prezidente Repúblika vizita sala sira hodi haree eskola laiha kondisaun tanba falta kadeira, laiha janela, odamatan, zinku, platfon ne’ebé dodok no prosesu aprendizajen iha rai leten. Hafoin haree kondisaun eskola ne’e, Prezidente Repúblika hateten katak sei la husik informasaun sira ne’ebé hetan ho liafuan mamuk de’it. Prezidente Repúblika kompromete katak sei koordena ho Governu atu bele tau matan hodi hadi’ak kondisaun eskola tanba kualidade edukasaun determina husi kondisaun eskola ne’ebé di’ak. Total alunus iha Ensino Basico Central Leusari hamutuk ho nia filial 13 hamutuk 2013 ho mestre 116. Alunus ne’ebé enfrenta Ensino Basico Central Leusari hamutuk 316 ho mestre 26. Diretór Ensino Basico Central, Domingos Vilanova, husu ba Prezidente Repúblika atu bele tau matan ba kondisaun eskola ne’e tanba iha tempu udan estudante sira husi primeiro no segundo ciclo sei labele tuir prosesu aprendizajen tanba sala balu laiha zinku. Prezidente Repúblika hateten katak liuhusi koordenasaun ho Governu no apoiu husi Prezidénsia sei buka soluasaun atu hadi’ak kondisaun eskola. Eskola ne’e harii iha tempu okupasaun Indonézia iha1995. Hafoin ukun rasik an Ensino Basico Central Leusari hamriik fali iha 2005.

Lautem, 12 outobru 2019 - Prezidénsia Repúblika apoiu nesesidade báziku ba família kbi’it laek Cecilia Pires (54) ho nia-oan feto Rogaia Pires (25) defisiente, ne’ebé hela mesak iha uma ida iha medida 6x5 iha aldeia Ra’ano, suku Serelau, Postu administrativu Lautem, Munisípiu Lautem. Uma ne'ebe didin ho batako no tutan ho kalen konstrui husi komunidade iha aldeia refere, ho apoiu material husi Sentru Solidariedade Sosial munisipiu Lautem, hafoin uma nee rasik anin sobu iha tinan kotuk. Tanba nee, iha okaziaun vizita Prezidente Republika Francisco Guterres halao vizita ba munisípiu Lautem, Xefe Casa Civil aproveita mos tempu hodi to’o iha hela fatin kbiit laek nee, servisu hamutuk ho Gabinete apoiu atividade Conjúge Prezidente Republika nian, hodi oferese mos fasilidade ka ajudu umanitaria balun hanesan: kulsaun, sumasu, kadeira, meza, Sana, Taxu, Balde, kanuru, bikan inklui osan hodi sustenta família ne’e nia moris. "Ami mai haree maibé, ami labele halo buat hotu, maski nunee Prezidente Repúblika bele sai matan no tilun husi komunidade atu bele ko’alia ho orgaun soberania sira hotu, liuliu governu oinsá maka bele halo planu atu tau matan didiak ba ita-nia povu, liuliu kbiit laek sira", Xefe Casa Civil, hatete. Iha fatin hanesan Xefe suku Sarelau Zenisio Soares agradese ba Xefe casa Sivil ne’ebé reprezenta Prezidente Repúblika no espoza, hakma-an too iha fatin nee, hodi hare direta família kbiit laek ne’e. Nia konta tuir katak, inan faluk ho oan feto defisiente hela mesak desde fila husi ai-laran (foho matebian), foin mak hetan ninia identidade (BI) no kartaun eleitoral nu’udar sidadaun iha Tinan-2018, hodi asesu ba idozus no invalides hanesan sidadaun sira seluk. Diretór Sentru Solidariedade Sosiál munisípiu Lautem Paulo Pinto, agradese ba Xefe Casa Civil tanba, bele rona rekomendasaun hosi Sentru Solidariedade sosiál nia relatoriu. Suku Sarelau kmpostu husi aldeia tolu mak hanesan, aldeia Ra'ano, aldeia adavari, aldeia Puruware ho totál abitante 1.772.

Batar sedok hanesan ai-hán tradisional Timor-Leste nia ne’ebe eziste ona dezde tempu uluk to’o agora. Hahan ida ne’e mai husi produtu lokál Timor-Leste nia rasik. Ai-hán ida ne’e rekomenda tebes ba ema atu konsumu tamba kontein grupu aihan tolu ne’ebe Ministériu Saúde fó sai. Batar - hanesan ai-hán fó forsa ne’ebé hanesan fonte prinsipál atu produs enerjia hodi ema bele halao nia aktividade oioin. Aleinde ne’e batar mos iha nutriente seluk ne’ebé mak ema nia isin presija hanesan fiber (serat), vitamin C, vitamin B6 no seluk tan. Fore-Rai no Koto - hanesan ai-hán haburas (grupu ai-hóris) ne’ebé ajuda atu haburas ka dezenvolve ema nia isin aumenta aas ka bo’ot liuliu ba labarik sira. Ba ema bo’ot ai-hán haburas bele ajuda rekupera filafali kondisaun bainhira hetan moras ruma. Marungi no Lakeru - hola parte iha grupu ai-hán protesaun iha ne’ebé nia ajuda atu proteje ema nia isin husi moras oioin. Ai-hán protesaun fornese vitamin no mineral oioin ne’ebe ema nia isin presija.

Dili, 16 Marsu 2020 – Konsellu Ministru liuhosi enkontru extraordinária fó Tolerásia Pontu ba loron 17 no 18 fulan-Marsu 2020 atu hotu-hotu partisipa iha asaun limpeza no rekuperasaun ba estragu sira ne’ebé afeita hosi udan bo’ot iha Sesta-feira 13 Marsu 2020. Toleránsia Pontu ne’e fó de’it ba Munisípiu Dili no la aplika ba servisu esensiál sira hanesan Seguransa, Saúde, Protesaun Sivíl no Seluk tán. Komunikadu ofisiál bele asesu iha ne'e!

Dili, 14 Outubru 2019 - Ministra Edukasaun, Juventude no Desportu, Dulce de Jesus Soares, halo Abertura Ezame Nasionál Tinan Letivu 2019, iha Eskola Sekundariu Tékniku Vokasionál – Grupu Teknolojia Indústria (ESTV-GTI) Becora, Dili. Depois de halo Abertura ba Ezame Nasionál, Ministra Informa ba Jornalista sira katak, “tuir Kalendáriu Eskolár Ezame Nasionál iha teritóriu laran tomak ohin realiza dala ida de’it iha loron Segunda Feira, 14 Outubru 2019, oras 08.00 Otl, nune’e husu ba inan-aman sira, komunidade sira no lider sira hotu atu fó apoiu no akompañamentu atu nune’e estudante sira bele hala’o sira nia ezame ho di’ak”. Ministra mós informa tan katak profesór Vijilante sira ne’ebé halo vijilansia ba ezame nasionál maihosi profesór eskola ne’ebé la-hanesan nune’e estudante sira bele realiza ezame nasionál ho sériu no mós bele garante transparente. Ezame Nasionál la’ós de’it realiza ba Ensinu Báziku, Ensinu Sekundáriu Jerál no Tékniku Vokasionál, maibé realiza mós ba Ensinu Rekorente liuliu ba programa Ekivalénsia. Ministra mós hatutan tan katak, “realidade iha Ensinu Sekundaria Tékniku Vokasionál – Grupu Teknolojia Indústria (ESTV-GTI), estudante hamutuk nain sia (9) mak la-partisipa Ezame Nasionál no laiha informasaun ruma, maibé Ministériu kontinua fo oportunidade ba estudante sira atu partisipa iha Ezame Nasionál Segunda Via karik iha justifikasaun ruma ne’ebé razoável husi inan-aman no estudante rasik, Ministériu mós fó nafatin oportunidade ba Estudante feto sira ne’ebé isin-rua (gravida) atu partisipa iha Ezame nasionál, hanesan akontese iha Munisípiu Manufahi Estudante feto oan ida hala’o hela Ezame Nasionál iha edifísiu Edukasaun Munisípiu ”.

Díli, 14 Outubru 2019 - Ministru Ensinu Superior Siénsia no Kultura, Longuinhos dos Santos despede bolseiru Timoroan na’in-10 ne’ebé atu ba hala’o estudu iha Cambodia. Serimónia despedida ne’e hala’o iha sala reuniaun Ministériu Ensinu Superior Siénsia no Kultura (MESSK), Kolmera. Bolsa-estudu ne’e oferese hosi povu Cambodia liuhosi programa Cambodia-Timor-Leste Friendship Scholarship ho nivel lisensiatura. Bolsu ba tinan ne’e fornese uluk ba timoroan na’in-10, ne’ebé kompostu husi mane na’in-8 no feto na’in-2. Bolseiru hirak ne’e sei ba hala’o sira nia estudu iha area tolu hanesan: Relasaun Internasionál, Negósiu Internasionál no Administrasaun Eskolár. Ministru Ensinu Superior Siénsia no Kultura, Longuinhos dos Santos husu ba bolseiru sira atu konsentra iha sira ninia estudu hodi fila mai apoiu ba dezenvolvimentu Timor-Leste. Prosesu rekrutamentu no selesaun ba bolseiru sira hala’o hosi MESSK (Sigla Portuges -MESCC) ho instituisaun tuteladu sira inklui FDCH. FDCH kontinua servisu hamutuk ho Ministériu Ensinu Superior Siénsia no Kultura hodi fó apoiu ba bolseiru sira bainhira sira hala’o sira ninia estudu iha rai-li’ur.

Hera, 14 Outubru 2019 - Reitór Universidade Nacional Timor Lorosa’e (UNTL), Francisco Miguel Martins hamutuk ho Diretór Nasionál Indetifikasaun husi Ministériu Obras Públikas, Octavio Pereira, no Reprezentante Japan International Cooperation Agency (JICA), Shinji Yokohori hala’o inspesaun finál ba edifísiu foun Fakuldade Engenaria Siénsia no Teknolójia (FEST) iha Hera, Postu-Administrativu Kristu Rei, iha Munisípiu Díli, Timor-Leste. Liuhusi rezultadu inspesaun ohin nian hatudu katak konstrusaun hotu ona ho porsentu 100. Relasiona ho inspesaun finál refere, Reitór UNTL hateten katak inspesaun hahú husi Andar 1 to’o andar 3 ne’ebé kobre edifísiu tomak, auditóriu, biblioteka, sala prátika, sala aula, sala administrasaun, servisu eletrisidade, no mekanika nian, haris fatin ba profesór sira no estudante sira no inklui mós fasilidade kompletu sira seluk. “Liuhusi rezultadu inspesaun ohin nian hatudu katak konstrusaun hotu ona ho porsentu 100. Iha dia 17 Novembru 2019, kompañia sei entrega xavi ba Universidade. Nune’e, UNTL ita sei prepara ba inaugurasaun iha fulan dezembru tinan ida ne’e,” tenik Reitór UNTL. Iha visita ne’e Reitór UNTL akompaña husi Pro-reitór Asuntu Planementu no Dezenvolvimentu Instituisionál, Profesór Leonel Madeira, Proreitór Asuntu Koperasaun, Profesór Eduardo Aniceto Serrão, Dekanu FEST nian, Profesór Ruben Jerônimo Freitas, hamutuk ho Diretór Diresaun Nasionál ba Identifikasaun MOPTC nian, pesoál sira JICA nian, no pesoál sira Kompaña Rinkai Nissan no supervizionadór husi Consortium Yamashita Sekkei Inc.

Díli, 15 Outubru 2019 - Primeiru-Ministru Taur Matan Ruak, segunda-feira ne’e iha Palasiu Governu-Dili, simu iha audiénsia Ministru Estatal Interinu, Abilio José Caetano akompaña husi ekipa PNDS. Iha audiénsia ne’e ko’alia kona-ba programa PNDS nian ba tinan 2020 ne’ebé planu integra ona ba OJE 2029 no kona-ba inséndiu ne’ebé foin lalais akontese iha Munisípiu haat hanesan Likisá, Ermera, Bobonaro no Aileu hodi rezulta komunidade nia hela fatin atus tolu resin mak ahi han inklui toos kafé hektare atus resin. Ba inséndiu ne’e Primeiru-Ministru fó ona orientasaun ba Ministériu ne’ebé relevante hanesan Ministériu Solidariedade Sosiál no Inkluzaun, Ministériu Interior, Sekretáriu Estadu ba Protesaun Sivíl no Administrador Munisípiu haat ne’ebé afetadu hodi koordena no buka meius oinsá bele fó asisténsia ba vitima sira. “Ohin ami mai hasoru malu ho Primeiru-Ministru tanba hetan konvokasaun, la iha buat ida mak ami ko’alia, só buat rua de’it mak ami ko’alia, dahuluk simu orientasaun atu simu Orsamentu Jeral Estadu 2020 ho orsamentu hosi PNDS ne’ebé ezekuta dezde 2019 ne’e. tuir fali ko’alia barak liu kona-ba oinsá tau matan ba ita nia maluk sira ne’ebé foin daudaun sai vitima iha dezastre natural (inséndiu). Iha kuarta liubá Primeiru-Ministru fó ona orientasaun atu ami halo reuniaun ho Ministériu relevante hanesan Ministériu Solidariedade Sosiál no Inkluzaun, Ministériu Interior, Sekretáriu Estadu ba Protesaun Sivíl no Administrador Munisípiu na’in haat (Ermera, Likisá, Bobonaro no Aileu ) i ami simu kedas relatóriu hosi sira entaun konsege ajuda ona parte balun”, dehan Vise Ministru Estatal ne’e, hafoin remata enkontru.

Díli, 15 Outubru 2019 - Komisariu Comissão Anti-Corrupção (CAC), Sergio Hornai akompaña husi Komisáriu Adjuntu ba Asuntu Prevensaun no Sensibilizasaun, Luis de Oliveira Sampaio no Diretor Prevensaun Rosario de Araujo, Tersa-feira ohin hala'o sorumutu ho Sekretáriu Estadu Formasaun Profisionál no Empregu (SEFOPE), Juliao da Silva iha edifisiu SEFOPE Caicoli, Díli. Iha sorumutu nee, subliña liu ba iha servisu Komisaun no SEPFOPE nian, poténsia no risku korupsaun ne’ebé sei akontese hodi hadia, kontrola, asegura transparénsia no akuntabilidade iha prosesu rekrutamentu ba Seasonal Workers Program (SWP) ne’ebé programa ne’e SEPFOPE mak responsabiliza. Iha Sorumutu ne’e Komisariu CAC, Sergio Hornai no Komisariu Adjuntu Sampaio fó solusaun ba Sekretariu Estadu Julião da Silva ne’ebé akompaña ho asesór prinsipál Azevedo Amaral, atu estabelese sistema komunikasaun entre SEPFOPE ho kandidatu traballadór SWP no lakunas sira ne’ebé seidauk ezisti hanesan Standard Operational Procedures (SOP). Durante vizita surpreza Operasaun Konjunta (OK) nian Semana rua liubá, revela katak SEPFOPE laiha padraun rekrutamentu, mekanizmu komunikasaun entre ofisial SEPFOPE ho kandidatus Seasonal Workers Program (SWP) no prosesu halao ho tradisionál no manuál. Entaun, Komisaun rekomenda tenki iha sistema komunikasaun ida mak kredibel, pratiku no asesível.

Díli, 15 Outubru 2019 – Relasiona ho Loron Mundial Feto Rurál, espoza Prezidente Repúblika, Cidália Guterres hato’o parabéns ba labarik ho inan feton sira iha area rurál iha timor leste hahu husi Díli ba to iha munisípiu 12 inklui ho RAEOA no fó obrigado ba sira nia kontribusiaun ba dezenvolvimentu nasaun nian.
"Iha area rurál maka inan feto sira kuda modo ho liuhosi atividade produtivu agrikultura nomós husi produtu seluk iha area rurál maka haruka tun ba sidade, sira nia kontribuisaun ne’e bo’ot tebes. Kuandu inan feton sira iha area rural nee maka la kontribui nee iha sidade atu han saida. Loron ida ne’e fo hanoin mai ita atu rekoñese nafatin papel feto iha area rurál hamutuk ho labarik feto sira ba sira nia kontribuisaun liu husi atividade ne’ebé maka sira halo iha parte oinoin hodi kontribui ba dezenvolvimentu ida ne’e", dehan Cidália Guterres.
Espoza PR mós husu ba Estadu atu tau atensaun no fó importánsia ba inan feton sira atu nune’e sira mós bele ativu liután hodi nune’e sira labele tauk halo sira nia knar ho diak liuhosi protesaun sosiál ida nebe maka edukuada ba sira.

Díli, 16 Outubru 2019 - Institutu Nasional Seguransa Sosial (INSS) liuhosi nia ekipa Tekniku Jurídiku, Zeferino da Costa Bobo kontinua hala’o sosializasaun ba Lei Nº 12/2016 de 14 de Novembro kona-ba Rejime Kontributivu Seguransa Sosiál ba Funsionariu Secretariado dos Grandes Projetos (SGP) - Ministériu Planeiamentu Investimentu Estratéjiku (MPIE) iha Palasiu Governu Díli, iha loron 14 Outubru 2019. Iha sosializasaun ne’e funsionáriu SGP ne’ebé maioria kontratadu ho Kontratu Termu Sertu preokupa ho limitasaun kontribuisaun $60 koresponde ho valór salariu $600 mai kraik mezmu sira simu saláriu bo’ot liu $600. Hatan ba preokupasaun ne’e, ekipa Tekniku Juridiku Institutu Nasional Seguransa Sosial Zeferino da Costa Bobo esklarese katak, limitasaun kontribuisaun refere bazeia ba numeru 4) art. 80 Dekretu-Lei Nº. 20/2017, katak baze insidénsia kontributiva ba traballadór sira ho kontratu Termu Sertu no remete ba Dekretu Governu Nº. 6/2015, 18 Novembru koresponde ba remunerasaun ne’ebé mak sira hetan ho limite másimu (duas vezes ka 2x) husi esklaun ikus remunerasaun konvensional ne’ebé aplika ba inskrisaun fakultativa rejime jerál. Tanba ne’e, mezmu funsionariu kontratadu sira simu salariu liu $600 ba leten sira só kontribui dei’t tuir baze insidénsia ne’ebé temi iha rejime refere. Rekoñese ho limitasaun kontribuisaun refere sei iha implikasaun ba funsionáriu feto sira ne’ebé atu foti lisensa maternidade tanba sei simu de’it subsídiu maternidade $600.

Díli, 16 Outubru 2019 - Maijór Jenerál FALINTIL Forsa Defeza Timor Leste (F-FDTL), Lere Anan Timur, hala’o enkontru ho Prezidente Repúblika, Francisco Guterres Lú Olo, hodi informa mandatu Vise Xefe Estadu Maior-Jenerál ne’ebé remata iha 1 outubru 2019 no prosesu rekrutamentu ba membru F-FDTL. Lere Anan Timur hateten katak mandatu Vise-Xefe Estadu Maior-Jenerál remata tiha ona iha 1 outubru 2019 tanba husi F-FDTL hato’o ona proposta naran ba Governu no Prezidente Repúblika atu deside hodi nomea Vise-Xefe Estadu Maior-Jenerál. Prosesu rekrutamentu ba membru foun F-FDTL hamutuk 600 sei hala’o ho kritéria rigorozu. FALINTIL-Forsa Defeza Timor-Leste harii tiha ona ekipa rekrutamentu hodi define kritéria rekrutamentu, entre sira, sei fó prioridade uluk ba veteranus nia oan no inan-aman tenke hela iha Timor-Leste. Xefe Estadu Maior-Jenerál informa ba Prezidente Repúblika kona-ba serbisu ne’ebé hala’o iha Tailandia, Angola no Australia. Majór-Jenerál Lere Anan Timur hato’o mós kona-ba kritériu ba membru F-FDTL ne’ebé atu tuir kursu militár iha rai-li’ur tenke rigorozu. Molok tuir kursu militár iha rai-li’ur tenke tama iha Sentru Formasaun Nicolau Lobato hodi selesiona kualidade membru F-FDTL ninian.

Díli, 16 Outubru 2019 - Iha entrevista ho jornalista sira relasiona ha kazu deskonfia funsionáriu Ministériu Negósius Estranjeirus no Kooperasaun (MNEK) halakon osan estadu iha misaun rai-liur, hatan ba pergunta ne’e, Ministru MNEK Dionísio Babo deklara: “Loos duni katak mídia sosiál/mídia online balun buka informasaun husi ne’ebé katak iha duni kazu ida uluk akontese iha Korea Súl ne’ebé deskonfia osan balun lakon, tamba ema ida impresta tiha ou uja tiha. Tamba ne’e maka prosesu ne’e Inspesaun Jerál ba halo tiha investigasaun ona, uluk mós entrega tiha ba Komisaun Funsaun Públika no prosesu ne’e la’o hela, ida ne’e primeiru. Segundu, ida fali iha alegasaun dehan katak foin dadauk ne’e halo lakon osan lubuk ida iha Sydney. Iha alegasaun katak osan ne’ebé haruka ba atu hala’o serbisu ne’e iha funsionáriu ida maka halo lakon osan ne’e too agora buka lahetan. Ne’ebé problema oituan oin nusa mak bele funsiona Konsuladu iha Sydney ne’e. Semana ida ne’e ami-nia ekipa Inspesaun no Auditoria aranka ba Sydney hodi foti dadus depois ne’e hare tiha sei submete ba tuir nia dalan. Primeiru ba Komisaun Funsaun Públika, segundu ba Inspesaun Jerál Estadu sira hare hotu tiha sira mak sei sertifika bele rezolve ka ou bele lori ba oin ba prosesu judisiál iha Prokuradoria Jerál Repúblika ou entrega ba Komisaun Anti Korupsaun (KAK), sira mak sei haree. Ne’ebé ami halo hela ida ne’e”. “Ita rona mídia dala-ruma ita hanoin katak ema hotu ne’e sala ona. Laiha, ita rona informasaun ida ne’e loos duni maibé tenke halo lai investigasaun [...] hothotu konkorda katak tenke sujeitu ba investigasaun legál para hamós sira ne’ebé maka la halo nia naran, selae ema ida rua mak halo jornal sira hakerek dehan ema hothotu halo [...] ha’u mós haruka ona karta informasaun ba Prokurador Jerál kona-ba saida maka agora MNEK halo dadauk tamba mídia sira iha liur ko’alia tuir sira-nia hanoin deit”.

Díli, 18 Outubru 2019 - Reitór Universidade Nasionál Timor Lorosa’e (UNTL), Francisco Miguel Martins simu ona (17/10) edifísiu foun Fakuldade Enjeñaria Siénsia no Teknolojia (FEST), husi kompaña Ringkay Nissan no The Consortium of Yamashgitang, Inc. iha serimónia iha Kampus Hera-UNTL, Díli. “Marka ona istória ida instituisionál nian, hodi simu edifísiu ne’ebé boot, ho nia ekipamentu ne’ebé kompletu ba fakuldade [FEST]. Nune’e, ohin, ita mai atu simu xavi atu uza edifisiu foun, tan ne’e ba ita UNTL ne’ebé atu utiliza edifisiu ne’e tenki uza ho responsabilidade no kuida didiak ba tinan naruk nian,” hateten Reitór iha diskursu. Iha fatin hanesan Dekanu FEST, Ruben Jerónimo Freitas orgullu tebes no agradese ba Japanese Internatinal Cooperation Agency (JICA) no Kompañia Ringkay Nissan no The Consortium of Yamashgitang, Inc., tanba kompleta ona edifisiu foun fakuldade nian hodi utiliza ba prosesu aprendizajen. “Tuir prosesu normál nian ita bele utiliza dadauk ona maibé ita sei apár malu ka sei iha diskusaun entre parte hotu universidade nasionál nian hodi nune’e bele utiliza ho di’ak”, dehan Dekanu FEST. Seremonia entrega edifisiu ne’e partisipa husi Reitór ho estrutura UNTL, inklui profesór no estudante sira FEST-UNTL nian, inklui mós Reprezentante JICA nian, Masafumi Nagaishi no Shinji Yokohori, Profesor Kazama, Reprezentante Rinkai Nissan Contractor Hivoyuki Isogai, Reprezentante Yamashita Sekki Yuka Kabayash, no konvidadu sira espesial selseluk.

EUA, 17 Outubru 2019 - Guvernu Amerikanu, liuhosi Ministériu Justisa, konsege hamate website hosi ‘darknet’ ka ‘net nakukun’ nian, tamba publika vídiu no imajén ho konteúdu pornográfiku hosi labarik menoridade sira nian dezde tinan 2015.  Website ne’e jere hosi administradór ida iha Korea Súl, ne’ebé simu vizitante barak hosi mundu tomak. Vizitante ka utilizadór sira ne’e publika vídiu no imajén kona-ba labarik menoridade ne’ebé hetan abuzu seksuál ka halo aktu porno.  Polísia Seguransa Sibernétika hosi EUA (Estadus Unidus Amérika) hahú operasaun hodi kaer kriminozu sira hosi website ne’e iha 2017. Maneira oinoin no ida mak buka tuir kriminozu sira ne’e liuhosi tranzasaun pagamentu hó bitcoin ne’ebé kriminozu sira uza hodi selu website ne’e, atu nune’e sira bele haree vídiu no imajén sira, nune’e mos bele upload rasik sira nia vídiu ka imajén ruma ba website ne’e. Servisu Polisiál ne’e, konklui iha Outubru 2019 no konsege ka’er administradór no utilizadór barak ne’ebé durante utiliza website ne’e. EUA hala’o kolaborasaun hamutuk ho Guvernu Koreanu Súl, Grande Britániku no Alemaun hodi prosege kriminozu sira ne’e. Agora daudaun, prosesu kapturasaun la’o hela iha nasaun barak hanesan iha EUA rasik, Korea Súl, Brazil, Austrália, Itália no seluk tán. Versaun Inglés kompletu bele le'e iha ne'e!

Dili, 01 Marsu 2021 – Sekretáriu Estadu Juventude no Desportu (SEJD) Abrão Saldanha hasoru malu ho Embaixadór Japaun iha Timor-Leste KINEFUCHI Masami iha segunda (01/3) ne’e iha SEJD Lesidere, Dili, hodi diskute kona-ba Timor-Leste nia preparasaun no posibilidade atu partisipa iha jogu olímpiku no paralímpiku iha Tokyo, Japaun.
Hafoin enkontru, Abrão hateten, iha reuniaun ne’e Embaixadór Masami informa mós kona-ba situasaun Covid-19 iha Japaun liga ho jogu olímpiku no paralímpiku ne’ebé atu realiza iha Tokyo.
Abrão dehan katak nia sei lori asuntu ne’e ba iha Konsellu Ministru hodi diskute no deside hamutuk kona-ba Timor-Leste nia partisipasaun.
Enkuantu Embaixadór ne’e mós hato’o nia esperansa atu simu Timor-Leste nia partisipasaun iha jogu refere.

Díli, 23 Setembru 2019 - AIFAESA, I.P., liuhosi Departamentu Operasaun, hakarak hato’o ba públiku rezultadu serbisu sira durante fulan neen, hahú husi fulan Janeiru to'o fulan Juñu 2019. Durante fulan neen, AIFAESA kobre ona estabelesimentu hamutuk 817, ne'ebe komete infrasaun hamutuk 134, la-komete infrasaun ho totál 695. Husi ne'e inspetores hetan mós infrasaun ba produtu ai-hán ho totál 27, no infrasaun ba lisensamentu mak hamutuk empreza 65. Ba ida ne'e inspetores aplika dekretu lei Nu. 24/2011, 8 de Juñu kona ba Rejime Lisensiamentu ba Atividade Komersial. Bazeia ba dekretu lei Nu. 23/2009 kona-bá Rejime Infrasaun Administrativa Kontra Ekonomia no Seguransa Ai-hán, mak inspetór sira mos hala'o knaar ho responsabilidade tomak hodi halo apreensaun ba produtu alimentar ho kondisaun liu prazu hamutuk 2.353, no produtus bebidas ho kondisaun liu prazu ho totál 157. Dadus hirak ne'e akumula, mai husi inspesaun sira ne'ebé hala'o iha kapital Díli inklui Munisípiu sira hanesan, Manatutu, Baucau, Lautem, Viqueque, Ainaro, Aileu, Covalima, Manufahi no Bobonaro, durante fulan neen nia laran (semestral).

Díli, 23 Setembru 2019 -  Ekipa Tékniku Timor Telecom (TT) hasoru malu ho Diretór Ezekutivu Ajénsia Tecnologia da Informação e Comunicação (TIC) TIMOR I.P, Roberto Sousa Vicente (iha 10 Setembru 2019), hodi informa kona-ba fiu Fibra Ótika ne’ebé hetan estragus tanba impaktu husi manutensaun fiu eletrisidade ne’ebé hala’o husi kontratór ne’ebé kontrata husi Eletrisidade de Timor-Leste (EDTL). Iha enkontru ne’e, Diretór Sistema Informasaun TT, Ladislau Saldanha informa katak, iha difikuldade oituan ba sira tanba servisu EDTL nian bainhira halo intervensaun ruma liña Fibra Ótika sempre afeita. Kazú ne’e la’ós foin akontese agora, tanba ne’e, bainhira projetu hotu maka laiha liña koordenasaun ne’ebé di’ak, bele impede TIC TIMOR I.P nia servisu ba oin. Nune’e nia parte sujere atu kria liña koordenasaun ne’ebé di’ak ho EDTL nune’e bele halo prevensaun ba kestaun ida ne’e iha futuru. Ladislau mós informa katak Back up link iha Camea seidauk monta tanba EDTL sei halo sira nia servisu kada fin-de-semana. Sira troka poste tuan ba poste foun. Servisu ida ne’e sira halo seidauk hotu. Diretór Ezekutivu TIC Timor hatete katak nia anota saida maka TT hato’o no nia parte sei marka audiénsia ho parte Ministériu Obras Públika (MOP) hodi halo enkontru koordenasaun entre TIC TIMOR I.P, TT no MOP. Bainhira iha ona aseitasaun husi MOP, TIC TIMOR sei haruka karta ba TT hodi forma ekipa konjuntu entre instituisaun tolu ne’e ba sérvisu manutensaun ne’ebé sira halo iha kada estasaun ne’ebé infraestrutura eziste ba.

Díli, 23 Setembru 2019 - Primeiru-Ministru Taur Matan Ruak sente triste ho falesimentu Padre João de Deus Pires SDB, ne’ebé hakotu iis iha Óspital Nasionál Guido Valadares (ONGV) iha loron Domingu 22 Setembru 2019 ho idade 91. Xefe Governu sente emosionadu tebes, tanba la espera Amu João de Deus hakotu iis iha nia liman laran rasik.“Ha’u hakarak fahe ha’u-nia tristeza kle’an ba Saudozu Padre João de Deus, SDB ne’ebé ita hotu hadomi, ne’ebé husik ona mundu horiseik, iha ha’u-nia liman. Ida-ne’e nu’udar momentu ne’ebé nakonu ho emosaun mai ha’u, tanba Señór Padre João de Deus iha momentu ne’ebá parese hein hela ha’u atu hato’o adeus. Ko’alia tiha liafuan ruma no dada iis naruk, nia ba, hodi husik hela sarani, família, no belun barak husi Igreja no husi komunidade Saleziana nian hanesan oan-kiak. Hela de’it nia obra no lembransa hanesan Bibi atan ne’ebé di’ak, domin-na’in no dedikadu ba nia bibi sira, iha loron ne’ebé, tanba koinsidénsia, ita fó dala ida tan subvensaun públika ba Igreja nia obra sosiál sira”, Dehan Primeiru-Ministru, Taur Matan Ruak.

Díli, 23 Setembru 2019 - Sekretáriu Estadu Formasaun Profisionál no Empregu (SEFOPE), Segunda-Feria horseik iha edífisiu SEFOPE Kaikoli, despede joven Timor-oan haatnulu resin neen (46) ba servisu iha Korea do Sul. Servisu iha area Peskas hamutuk nain-43 no servisu iha area Fábrika hamutuk nain-3. Iha biban ne’e Diretór Jerál Administrasaun no Finansas, Aniceto Leto Soro husu ba joven sira ba servisu reprezenta estadu, reprezenta nasaun no lori símbolu bandeira RDTL, tambá ne’e tenki servisu ho responsabilidade hodi hatudu dignidade estadu no direitu soberanu iha ema nia rain. Nia mós husu ba traballadór sira, atu servisu ho di’ak hodi nune’e nafatin loke dalan ba joven sira ne’ebé hein hela oportunidade servisu. DJ ne’e hatutan tan katak wainhira imi ba servisu la’os de’it hetan osan maibe bele hetan ema nia esperensia no ema nia matenek hodi nune’e fila mai kontribui ba kontrusaun estadu Timor-Leste.

Reinu Undiu (RU), 18 Outubru 2019 - BREXIT nia prazu sei hotu iha 31 Outubru 2019 no Primeiru-Ministru, Boris Johnson iha kompromisu atu hakotu impase ne’ebé seidauk bele hakotu dezde 2016 depois referendu ne’ebé povu Britániku sira deside hodi husik hela Uniaun Europeia (UE). Iha semana ikus fulan ne’e, Guvernu sei hodi akordaun entre RU ho UE ba Parlamentu Britániku atu bele ‘divorsia’ ho diak. Maibe, iha indísiu katak Primeiru-Ministru sei la konsege hetan votu afavór ba nia proposta ka akordu ne’e. Tamba iha akordu ne’e estipula katak, iha fronteira terestre entre Irlanda Norte no Repúblika Irlanda sei halo pasa revista hosi aduaneira (ka custom) hosi rai rua ne’e. Tuir, deputadu hosi Parlamentu balun kestiona katak, aranju ida ne’e sei prejudika ba transporte sasan sira tama sai iha fronteira ne’e no ikusmai sei aumenta presu ba sasan sira ne’e. Ho problema ida ne’e mak, espesialista ekonomia sira, aponta katak ida ne’e sei prejudika emprezariu iha rai rua ne’e tamba sei implika ba kustu operasaun, nune’e mos tempu hodi transporte sasan tama sai nian. Versaun Inglés kompletu bele le'e iha ne'e!

Manufahi, 26 Janeiru 2022 - Diretora Servisu Saúde Munisípiu Manufahi, Florencia Corte-Reál Tilman, kuarta-feira (26/01) ohin informa katak, pasiente moras denge na’in-44, daudauk ne’e halo hela tratamentu iha sentru saúde Internamentu Same no hosi númeru ne’e maioria labarik no parte saúde preokupa tanba fatin atu halo tratamentu ba pasiente la to’o.
Diretora ne’e esplika, fatin baixa iha sentru saúde Internamentu Same la to’o atu akumula pasiente moras denge no moras ISPA inklui moras sira seluk, tanba ne’e saúde buka ona meiu hodi uza fatin TBC no Polo UNTL Same ba halo tratamentu saúde ba pasiente sira no parte saúde mós daudauk ne’e halo hela preparasaun iha rezidénsia kompañia Tinolina iha Nularan-Same hodi fasilita tratamentu ba pasiente sira.
Servidora saúde Manufahi ne’e apela ba komunidade sira atu voluntariamente hamoos hela fatin liuliu kalén aat, piñeu aat no hamoos bee nalihun sira, tanba bele hamosu susuk hodi provoka moras denge.

Díli, 30 Setembru 2019 - Hafoin simu Keixa husi konsumidór, AIFAESA, I.P. ho urzente forma ekipa konjunta ne’ebé kompostu husi inspetor sira husi Departamentu Operasionál (DO) husi Sesaun Indústria no Departamentu Planeamentu Operasionál, Risku Ai-Hán no Laboratóriu hamutuk ho PNTL eskuadra Nain Feto hala’o inspeksaun imediata ba loja YCCS Brothers ne’ebé lokaliza iha Kintál Bo’ot no distributór loja Creative Furak, Bidau. Inspeksaun ne’e hala’o bazeia ba informasaun ne’ebé AIFAESA simu liuhosi keixa kona-bá produtu manu-tolun ne’ebé konsumidór sira konsume ne’e konsidera falsu, tambá labele utiliza nune’e mós bele afeita ba saúde konsumedór nian. Iha Inspeksaun ne’e Autoridade sei rekolla amostra sira hodi halo peskiza laboratóriu atu bele hatene kona-bá originalidade produtu ne’e rasik. Nune’e mós sei halo konfirmasaun ba produtór ba produtu Manu-Tolun refere iha Railaku. Tuir diretór DO Gabriel da Costa hateten, iha Timor-Leste Autoridade sei la fó fatin ba produtu ilegal sira hodi sirkula iha merkadu nune’e labele afeita ba konsumidor sira nia saúde, aliende ne’e nia afirma katak konsumidór sira labele paniku ba informasaun sira ne’ebé espalla ona iha públiku tambá rezultadu peskiza laboratóriu nia mak sei deside produtu refere falsu ka lae. Nia mos hateten wainhira konsumidór sira simu nafatin produtu ne’ebé falsu no estraga tiha ona bele passa informasaun ba iha autoridade atu halo medida hodi nune’e sei la fó impaktu ba iha saúde kosumidór sira nian.

Díli, 3 Outubru 2019 - Ekipa Tékniku área Abitasaun no Planu Urbanu, Ministériu Obras Públikas (MOP) halo observasaun direita ba okupantes foun iha área protezidu, Lagoa, Tasi-Tolu nian. Okupantes daudauk ne'e hahú halo uma iha rai estadu nian, ne'ebé konstrusaun la-halo iha loron maibé barak halo servisu iha óras kalan nian. Tuir informasaun husi komunidade katak, okupantes sira iha karta deklarasaun husi Xefe-Suku Comoro, Eurico Guterres, atu okupa rai refere, maibé parte Xefe-Suku informa katak karta deklarasaun ne'ebé autoridade lokál Suku Comoro nian hasai la-autoriza komunidade atu okupa rai refere maibé karta ne'e hanesan pedidu ba Ministériu Justisa (MJ) liuliu Diresaun Teras no Prpriedade mak iha autoridade hodi autoriza komunidade hela iha rai estadu. Nune'e MOP liuhosi Diresaun Abitasaun no Planu Urbanu hamutuk ho Diresaun Teras no Propriedade hamutuk ho autoridade lokál sei hasai obrigatóriu komunidade ne'ebé okupa área protezidu sira ho ilegalmente. Tuir observasaun tékniku sira nian nota katak konstrusaun uma sira la tuir regra konstrusaun sei kria bairu de latas. Uma sira ne'e foin mak hada batako, nune'e husu ba okupantes atu lalika kontinua konstrusaun refere, tanba Governu sei hasai hikas.

Díli, 3 outubru 2019 - Prezidente Repúblika, Francisco Guterres Lú Olo, apoiu inisiativa husi Asosiasaun Global ba Prevensaun Mudansa Klimátika ba kuda ai-oan no husu atu koopera ho instituisaun relevante sira atu halo Timor-Leste sai matak. Xefe Estadu husu atu Asosiasaun Global ba Prevensaun Mudansa Klimátika bele habelar liután Kampaña Nasionál “Sidadaun Ida, Ai-oan Ida” ne’ebé Prezidente Repúblika hahú tiha ona iha tinan ne’e. Vise Diretór Asosiasaun Globál ba Prevensaun Mudansa Klimátika, Francisco da Costa Fernandes, informa katak ninian organizasaun preokupa ho mudansa klimátika ne’ebé sei ameasa ema hotu nia moris. Tanba presiza tau esforsu koletivu hodi kuda ai iha Timor laran tomak. Asosiasaun ne’e fó prioridade atu kuda ai iha eskola sira atu bele fó mahon ba estudante sira no iha áreas molik ne’ebé bele lori risku ba moris. Atu bele halo Timor-Leste sai matan, tuir Francisco da Costa Fernandes, presiza uluk halo konsiensilizasaun ba sidadaun hotu-hotu importánsia kuda no tau matan ba ai-oan sira. Timoroan iha nia lisan rasik ne’ebé bele promove hodi haburas rai liuhusi tara bandu. Asosiasaun Globál ba Prevensaun Mudansa Klimátika husu atu organizasaun kompetente bele fornese ai-oan atu bele kuda iha Dili, Baucau no Viqueque. Organizasaun prontu atu hola parte iha Kampaña Nasionál “Sidadaun ida, Ai-oan ida ne’ebé lidera husi Prezidente.

Díli, 4 outubru 2019 - Cristina Aleixo Mendonça, estudante husi Eskola Sekundária Santo Inacio Loyola, Maubisse, hetan oportunidade osan-mean hodi “sai” Prezidente Repúblika durante oras ida nia laran nu’udar parte husi komemorasaun Loron Internasionál ba Labarik Feto iha 11 outubru. Durante oras ida nia laran, Cristina Aleixo Mendonça, 14 anos, hala’o kna’ar nu’udar Prezidente Repúblika hodi utiliza eskritóriu Prezidente Repúblika hala’o reuniaun ho Chefe da Casa Civil, Adjunto Chefe da Casa Militar no Rede Feto Timor-Leste. Cristina Mendonça hetan tratamentu espesiál ho akompañamentu husi Polísia Nasionál Timor-Leste ho karreta Prezidente Repúblika ninian no batidores tula husi uma mai Palásiu Prezidente Repúblika no fila fali ba uma iha Kuluhun, Dili. Cristina Mendonça orgullu tebes bele hetan oportunidade ne’e ne’ebé parte ida atu tau matan ba dezevolvimentu feto nian. Prezidente Repúblika, Francisco Guterres Lú Olo, iha ninian sorumutuk ho Cristina Aleixo Mendonça hateten katak simulasaun ne’e nu’udar parte ida atu hakbiit feto sai lideransa nasionál. Ho oportunidade ne’e sei loke dalan atu Cristina bele hatene kna’ar Prezidente Repúblika. “Importante atu hakbiit labarik sira, tanba ne’e Estadu presiza kria kondisaun ba futuru rai ida ne’e. Estadu iha obrigasau atu kria kondisaun atu fó biban ba labarik feto sira sai matenek atu hadi’ak povu nia moris,” Prezidente Repúblika hateten. Girls Takeover iha Loron Internasionál ba Labarik Feto nu’udar asaun ba mudansa sosial no polítika hodi halakon barreira sira ne’ebé diskrimina no prejudika labarik feto la dezenvolve an. Girls Takeover fó oportunidade ba labarik feto hodi hala’o kna’ar oioin ne’ebé durante ne’e rona no haree de’it iha loron ida nia laran nu’udar parte ida atu ejize atensaun ba dezenvolvimentu labarik feto no feto foinsa’e.

Likisa, 17 Outubro 2019 - Ministra Solidariedade Sosiál no Inkluzaun (MSSI), Armanda Berta akompaña hosi ekipa Gabinete komemora Loron Mundiál Feto Rurál no distribui foos saka 50 ho kilograma 25 ba família kbiit laek hamutuk uma kain 50 iha Aldeia Lepa, Suku Leota’ala, Postu Administrativu Likisa, Munisípiu Likisa. Ministériu Solidariedade Sosiál no Inkluzaun distribui uluk foos saka 30 no saka 20 sei distribui iha semana oin. Ministra Armanda Berta hatete katak Apoiu ne’e hodi hakmaan nesesidade família kbiit laek nia moris lorloron. Ministra haktuir liutan “Programa ne’e implementa ona hosi ita nia Governu, hein katak programa sira n’e sei fazeadamente kontribui ba hamenus ki’ak no mukit iha ita nia rai, povu barak maka sei moris iha vida vulnerabilidade nia laran, MSSI iha tinan oinmai sei tau matan ba sira nia alimentasaun no sustentabilidade ba lorloron nian”.

Dili, 24 Janeiru 2022: Primeiru-Ministru (PM) Taur Matan Ruak hateten katak iha emprezáriu balu ne’ebé uluk halai tuir nia, maibé agora sira halai lakon hotu. PM dehan agora emprezáriu balu la gosta ona tuir nia tanba nia la fahe projetu hanesan Governu anteriór ne’ebé lidera hosi Eiz Primeiru-Ministru Xanana Gusmão halo.
“Projetu sira iha Governu uluk ne’e, emprezáriu sira mak halo estudu pois lori mai Governu aprova de’it, iha ha’u-nia tempu lae, ha’u muda tiha, tanba ne’e Emprezáriu sira barak la gosta ha’u tanba ida ne’e. Balu ne’ebé uluk halai tuir ha’u, agora halai lakon hotu […] Sira hanoin ha’u tenke fahe projetu hanesan uluk Abo Nana (Xanana Gusmão) fahe ne’e,” PM Taur dehan ba komunidade sira iha Ataúru, tuir divulgasaun ofisiál ohin (24/01) hosi ninia Gabinete.
Nia akresenta katak Governu tenke jere osan povu nian tuir regra no halo buat ruma ho kualidade.
“Osan ne’e povu nian, tanba ne’e ita tenke jere tuir regra, halo ho kualidade labele halo soin sala,” Taur dehan.

Dili, 11 Janeiru 2021 – Ekipa Provedoria ba Direitu Umanu no Justisa (sigla portugés PDHJ) halo monitorizasaun iha fatin públiku sira iha RAEOA hanesan merkadu tradisionál Maumeta, rejiaun Pante Makasar, no identifika katak komunidade barak mak la kumpre regra Estadu Emerjénsia (EE) dasiak nian hanesan, la uza máskara, laiha distánsia sosiál, halibur malu liu ema na’in sanulu no la fase liman. Iha parte seluk, ekipa PDHJ observa mós katak seguransa sira hosi ekipa Covid-19 la halo sensibilizasaun ka fahe informasaun ba komunidade ne’ebé mak marka prezensa iha merkadu refere atu kumpre medida prevensaun Covid-19. Ekipa mós deteta katak, hosi responsável merkadu sira la kria kondisaun hirak ne’ebé presiza ba kumprimentu regra prevensaun Covid-19 tuir Dekretu Governu hanesan, la prepara bee moos ba komunidade sira atu fase liman.

Dili, 25 Janeiru 2022 - Fundasaun Osaka Gas koopera ho Ajénsia Internasionál Koperasaun Japaun (sigla inglés JICA), oferese bolsu estudu ba estudante Universidade Nasionál Timor Lorosa’e (UNTL), na’in-30, kompostu hosi mane na’in-15 no feto 15 hosi área Enjeñaria ne’ebé selesionadu ho prestasaun akadémika di’ak.
Reitór UNTL, João Soares Martins, iha auditoria Fakuldade Enjeñaria, Siénsia no Teknolojia (FEST) UNTL nian, iha loron (21/01), hatete katak bolsu estudu hosi fundasaun Osaka Gas hala’o dezde 2013, sei kontinua to’o 2024 no kada tinan oferese bolsu estudu ba estudante na’in-30.
“Ita entrega tan bolsu estudu ne’e ba na’in-30 ne’ebé selesionadu ho valór di’ak ho intensaun atu bele eleva sira-nia koñesimentu iha área Enjeñaria nian nune’e ba futuru bele kontribui ba dezenvolvimentu Siénsia no Teknolojia iha Timor-Leste liuhosi estudu ne’ebé Fakuldade oferta”, Reitór UNTL dehan.
Alein hosi ne’e, reprezentante Embaixadór Japaun nian iha Timor-Leste, Kazumi Yamada, fó parabéns ba bolseiru sira no oferese oportunidade refere ba UNTL liuliu ba FEST nune’e bele eleva kapasidade iha área Enjeñaria.
“Agradese ba kooperasaun ida ne’e hodi tulun joven sira, liuliu hasa’e kapasidade umana iha área ida-idak nian no dezeju atu estudante sira bele uza oportunidade ne’e ho di’ak nune’e bele kontribui ba UNTL no mós ba Timor-Leste”, Kazumi dehan.

Laga, 14 Outubru 2019 - Ministru Obras Públikas (MOP), Salvador Pires observa direita konstrusaun estrada rurál iha suku Samagui ba Namanei, postu administrativu Laga, munisípiu Baukau, ne'ebé utiliza Geo-Cell ba konstrusaun estrada refere. Utilizasaun Gio-Cell ne’e ho objetivu atu hasa'e kualidade konstrusaun no redus kustu ba estrada rurál sira liuliu iha área ne'ebé rai ladún di'ak ka rai halai ne'ebé sempre afeita ba kualidade konstrusaun. Utilizasaun Gio-Cell ba estrada rurál ne'e teste ne'ebé implementa uluk iha suku Samagia to'o Namanei, postu administrativu Laga no iha Afasa, postu administrativu Kelikai, munisípiu Baukau. Implementasaun Gio-Cell ne'e hetan orientasaun husi MOP ba Ajénsia Japaun ba Kooperasaun Intenasionál (JICA), kolabora ho Ajénsia Programa Estrada Rurál ba Dezenvolvimentu (R4D), hamutuk ho Universidade Nasionál Timor Lorosa’e (UNTL) no parseiru relevante sira seluk hodi halo teste ba utilizasaun Geo-cell atu hametin konstruksaun ba estrada rurál. Observasaun ne'e, Ministru akompaña husi Diretór Jerál Obras Públikas (DGOP), Rui Hernani, autoridade postu, autoridade lokál, tékniku sira, inklui estudante husi UNPAZ ne'ebé hala'o estájiu iha fatin refere. Atividade ne'e partisipa mós husi traballadór, komunidade no juventude iha área refere.

Dili, 23 Fevereiru 2021 – Autoridade Saúde Timor-Leste liuhosi Koordenadór Forsa Tarefa ba Prevensaun no Mitigasaun Surtu Covid-19 Rui Maria de Araújo, no nu’udar ofisiál Sala Situasaun Sentru Integradu Jestaun Krize (SS-SIJK), apela ba komunidade sira atu labele sente pániku ho transmisaun Covid-19 lokál ne’ebé mosu iha postu-administrativu Fatumean, munisípiu Kovalima. “Maske kazu foun hirak ne’e hatudu katak iha agrupamentu ida ka cluster ida, iha aldeia Klauhalek, suku Belulik Leten, Fatumean, no hatudu katak iha transmisaun lokál iha fatin ne’ebá, SS-SIJK hakarak apela ba populasaun tomak atu kalma, labele pániku,” Rui hato’o apelu ne’e liuhosi konferénsia imprensa ne’ebé realiza ohin (23/2) iha CCD, Dili. Nia husu atu komunidade sira nafatin kumpri regra prevensaun Covid-19 ne’ebé Ministériu Saúde partilla ona. “La presiza sai hosi uma wainhira la presiza tebes,” Rui akresenta.

Díli, 18 Outubru 2019 - Ministru Defeza, Filomeno Paixão, hasoru malu ho Prezidente Repúblika, Francisco Guterres Lú Olo hodi informa apoiu reabilitasaun aeropoortu Baucau husi Governu Estadu Unidus Amérika ne’ebé nasaun husi rai-li’ur sei utiliza ba apoiu umanitária. Iha fulan-janeiru 2019, Ministru Defeza hahú halo negosiasaun Governu Estadus Unidus kona-ba reabilitasaun no dezenvolvimentu aeroportu Baucau. “Amerikanu sira hakarak ajuda halo aeroportu iha Baucau. Sei foti osan atu halo infraestrutura. Aeroportu sei entrega totalmente ba ita, la’ós atu entrega fali ba sira.” Ministru ne’e hatutan katak aeroportu ne’e sem porsentu sei Timor-Leste nian, nasaun sira husi li’ur sei uza bainhira iha ausíliu umanitáriu hodi fó apoiu ba populasaun. Iha enkontru ne’e, Ministru Defeza informa mós kona-ba mandatu Vise-Xefe Estadu Maior-Jenerál ne’ebé hotu ona iha 1 outubru 2019. Ministru Defeza simu tiha ona proposta husi Xefe Estadu Maior-Jenerál ho opsoens tolu ka haat no sei hato’o proposta definitiva ba Konsellu Ministru. Ministru Defeza informa kona-ba organizasaun polisiál ninian relasiona ho komandu PNTL halo serbisu iha terenu relasiona ho asaun komandu irarkia no kontrolu ne’ebé presiza hadi’ak. Komandu iha Dili sei fahe ba eskuadra no komandante ida responsabiliza ba área determinadu ida atu fasilita hakotu situasaun inseguransa ninian. Ministeriu Defeza finaliza hela Lei Orgániku, Estatutu no Regulamentu Disiplinár PNTL nian atu haruka ba Konsellu Ministru aprova.

Dili, 10 Fevereiru 2022 – Governu Timor-Leste liuhosi Ministru Prezidénsia Konsellu Ministru Fidelis Leite Magalhães esklarese katak Governu kria polítika planeamentu familiár la’os hodi bandu kazál sira atu iha oan barak.
Esplikasaun ida ne’e Fidelis hato’o hosi ninia pájina ofisiál, ohin (10/2), hodi responde ba Dili Post nia notísia ne’ebé espalla ho títulu ‘Rezolusaun Governu ‘Bandu’ Oan Labele Barak’.
“Governu Timor-Leste la halo polítika ida atu bandu kazál sira iha oan ka lae ka impoin númeru oan ba kazál sira,” Fidelis esplika.
Nia dehan, Governu aprova polítika nasionál planeamentu familiár iha kuarta (09/2) ne’e ho objetivu atu promove planeamentu naturál  ba kazál sira ne’ebé mak hakarak planeia oan no halo distansiamentu moris oan sira nian.

Díli,22 outobru 2019- Ministru Koordenador Asuntu Ekonomia (MKAE) interinu no MRLAP, Fidelis Magalhães,Tersa-feira loraik halao vizita ba Banco Nacional de Comércio de Timor-Leste (BNCTL) iha Timor Plaza (CBD2) Dili.  Objetivu husi vizita ida ne’e hodi orienta BNCTL atinji polítika ekonómika nasionál nomós husu BNCTL atu hare ba pontu rua: (1) sidadaun no empreza sira nian asesu ba kréditu no (2) Hadia kualidade prestasaun serbisu ba kliente sira.

Dili, 11 Fevereiru 2022 –Xefi Setór Operasaun Servisu Migrasaun, Inspetór Polísia Ernesto Maia, hamutuk ho ekipa, iha Kinta (10/02) ne’e, fó notifikasaun ba sidadaun estranjeiru na’in-6 tanba uza de'it vistu turista hala'o atividade profisionál.
Sidadaun estranjeiru na’in-6 hala'o hela konstrusaun ba edifísiu ida iha Kura Hao nia sorin iha Dili laiha vistu traballu maibé hala'o atividade profisionál hanesan traballadór estranjeiru. Tuir lei Migrasaun no Azilu artigu 35 númeru 3 hateten katak, vistu turista destina de’it ba estranjeiru sira ne’ebé mai hala’o viajen hodi vizita fatin turizmu sira iha territóriu nasionál, ba sidadaun estranjeiru sira ne’ebé ho vistu turista sei la autoriza hodi ezerse kualkér atividade profisionál iha territóriu nasionál.
Ekipa servisu migrasaun notifika ona ba sidadaun estranjeiru na’in-6 refere atu ba aprezenta an iha loron 15 fulan fevereiru iha oras tuku 8:30 hodi kumpre prosedimentu no regra sira ne’ebé regula ona iha lei N.º 11 /2017 de 24 maiu, lei Migrasaun no Ázilu.

Turkia, 18 Outubru 2019 - Hafoin enkontru entre Vise-Prezidente EUA, Mike Pence no Prezidente Turku, Racep Tayyip Erdogan, hamosu akordu ida hodi hapara operasaun militár Turku nian ba loron lima (5) ne’ebé mak nasaun Turkia hahú semana rua liu ba. Operasaun militár ne’e ho objektivu, ne’ebé mak tuir Guvernu Turku realsa katak, sira atu kria zona seguransa ka ‘buffer zone’ tama ba Síria nia teritóriu ho distánsia 12 km. Sira akresenta katak sira iha planu hodi loke dalan atu nune’e Guvernu Turku bele hahú repatria refujiadu Sirianu fila ba sira nia rai. Maibe, mundu internasionál hosi Uniaun Europeu, la fiar ida ne’e no sira dehan katak Guvernu Turku iha intensaun atu elimina tiha kombatente Kurdu sira iha área ne’ebá.  Tuir akordu ne’e, atu fó loron 5 livre hosi operasaun militár hodi loke dalan ba ajudu umanitáriu hala’o nia servisu hodi hasai ema kanek, vulnerável sira no Kurdu nia ema sira, hodi sees hosi ofensiva militár ida ne’e. Informasaun kompletu iha Portugés bele le'e iha ne'e!

Díli,18 Outubru 2019 - Ministru Interiñu Ministériu Administrasaun Estatal (MAE), Abilio Caetano hala'o Reuniaun kordenasaun ho ekipa tékniku husi PNDS no ekipa tékniku husi gabinete PM iha salaun VIP MAE. Iha audénsia ho ekipa tékniku koalia liu kona-ba preparasaun Uma ba Kbiit Laek sira iha área rurál. Audénsia tékniku ne'e Ministru Interiñu MAE iha nia intervensaun hateten ba ekipa tékniku sira atu prepara dezeñu uma ba kbit laek ho nia orsamentu tuir orientasaun Primeru Ministru nian ne'ebé delega kompetensia servisu ba MAE atu ezekuta. Reuniaun ne’e mos nudar preparasaun ba parte tékniku atu bele finaliza servisu tékniku nian nune'e iha tempu besik bele aprezenta iha reuniaun konsellu Ministru.

Loron 18 Outubru 2019 - Empreza Samsung anunsia katak sira iha eru ho telemóvel Samsung Galaxy S10 ne’ebé mak rekoñese ema kualkér ida nian impresaun liman fuan (Sidik Jari iha lian Indonézia). Ida ne’e sei fó risku ba utilizadór ka telemóvel nia na’in tamba wainhira lakon telemóvel ne’e ema se deit mak hetan sei bele asede ba informasaun iha telemóvel ne’e nia laran. Samsung hateten katak sira halo ona patch ka solusaun ida atu atualiza sistema telemóvel ne’e hodi bele rezolve tiha bug ka problema ne’e. Notísia kompletu iha Inglés bele le'e iha ne'e!

Vatikanu, 18 Outubru 2019 - Aparellu eRosary ka Rozáriu eletróniku ne’e, tuir Vatikanu, hanesan kelu ida ne’ebé bele tara iha liman hodi ajuda sarani sira hodi komprende reza no hodi enkoraja katóliku sira atu harohan ba pás mundu nian no hakbesik aan ba Na’i Maromak. eRosary ne’e ativa liuhosi halo jestu liman tuir krús hodi rona instrusaun no reza sira hosi aparellu ne’e. eRosary fa’an ho folin $109. Notísia kompletu iha lian Inglés bele le'e iha ne'e!

EUA, 19 Outubru 2019 -  Kompañia Johnson & Johnson (J&J) dada filafali sira nia produtu pó ba bebé sira wainhira halo teste ba pó ne'e, hetan duni asbestos ne'ebé kontamina produtu sira ne'e. Nune'e, kompañia ne'e foti desijaun hodi rekolla hotu sira nia sasan hosi mundu tomak. Asbestos ne'e kontamina pó sira ne'e no wainhira uza ba bebé sira, bele fó moras ba bebé nomós ema ne'ebé horon pó ne'e. Asbestos bele kauza kankru ovarian nune'e mos kankru pulmaun nian. J&J informa katak sira haree hela produtu sira ne'e no asegura ba sira nia komsumidór sira katak kompañia ne'e tau importánsia maka'as ba seguransa ba sira nia produtu sira. Notísia kompletu iha lian Inglés bele le'e iha ne'e!

Méksiku, 19 Outubru 2019 - Tiruteiu mosu entre polísia Méksikana ho kriminozu droga sira iha Culiacán, Sinaloa, Méksiku, wainhira polísia kaptura tiha El-Chapo Guzmán nia oan mane, Ovidio Guzmán López. Grupu kriminál droga ne'e ataka kuartél polísia iha sidade refere no sunu uma barak hodi husu atu husik livre Ovidio. Sira tiru malu ho polísia iha óras barak nia laran no ikusmai polísia deside hodi husik tia El-Chapo nia oan mane. Prezidente Méksikanu defende desijaun polísia ne'e hodi dehan katak krimonuzu ida nia moris la vale liu fali populasaun nia moris. Guvernu Méksikanu mos komprometidu atu kontinua 'funu' kontra krime droga nian liu dalan pasivu no sei la halai ba violénsia. Informasaun kompletu iha lian Inglés bele le'e iha ne'e!

Méksiku, 19 Outubru 2019 - Abhijit Banerjee, Esther Duflo, nuudar profesór hosi MIT, no Michael Kremer, hosi Harvard, mak sai vensedór ba nobél pás ekonómiku ba servisu ne'ebé mak sira na'in 3 halo hodi minimiza ki'ak iha mundu. Sira nia estudu eksperimentál oinsá impaktu hosi livru ba redusaun ki'ak sai hanesan medida ida hodi bele hamenus ki'ak. Tuir komité nobél ne'ebé fó prémiu ne'e, katak, estudu ne'e ajuda tebes nasaun barak atu bele komprende didiak maneira ida tán para bele adopta métodu ida ne'e iha polítika hodi intervén ba kombate ki'ak iha nasaun idaidak. Alénde ne'e, Esther Duflo sai feto daruak ne'ebé konsege manan prémiu ne'e no nuudar laureada nobél jóven liu, ho idade 46. Nune'e, nia sente orgullu no apela ba feto maluk atu kontribui nafatin iha mundu siénsia nian no husu mos mane maluk atu ajuda no apoia ho respeitu feto nia kontribuisaun.

Jakarta, 20 Outobru 2019 - Joko Widodo (Jokowi) ho Ma'ruf Amin hato'o sira nia juramentu nu'udár Prezidente Repúblika Indonézia (RI) no Vise-Presidente RI iha reuniaun plenária iha edifísiu asembleia konsultiva povu nian iha senayan, Jakarta, Indonézia. Ho nune'e Joko widodo ofisialmente sai presidente RI no Ma'ruf Amin sai ninia vise presidente ba periode 2019-2024. Iha okaziaun ne'e Joko Widodo mós hato'o nia juramentu hodi dehan katak jura sei kumpri obrigasaun nudár presidente Repúblika Indonézia nian no defende tuir konstituisaun Republika Indonézia. Iha sessaun plenária Jokowi-Ma'ruf ida ne'e partisipa mós reprezentante husi nasaun 16 tantu xefe estadu nomós delegasaun. Partisipa mós husi eis-presidente Megawati Soekarnoputri nu'udar eis presidente Indonézia ba dala-5 nomós Susilo Bambang Yudhoyono nu'udar eis presidente Indonézia ba dala-6. Notísia kompletu iha lian Indonézia bele le'e iha ne'e!

Ramelau, 21 Outubru 2019 – Notísia triste ida atualiza hosi ‘Mount Ramelau TL’ katak ohin dader ema deskoñesidu sunu rai hosi Ramelau-hun parte Talhui Hatubuiliku no ahi sae to’o han tiha Kapela Ramelau. Kapela Ramelau ahi-hán to’o mohu no hela deit mak meza altar.

Loron 21 Outubru 2019 - USAID nia programa Avansa Agrikultura ajuda agrikultór sira atu hatan ba demanda a’as merkadu nian ba produtu fresku sira no atinje seguransa ekonómika ho rendementu no poupansa ne’ebé konsistente. Iha vizita Embaixadora Estadus Unidus Amerika (EUA) ba Timor-Leste, Kathleen M. Fitzpatrick nia ba Bobonaro iha semana kotuk, nia hateten katak nia kontente tebes haree susesu projetu Avansa Agrikultura iha Atabae, tamba projetu ne’e ajuda agrikultór Timoroan hodi atinje produsaun ne’ebé sustentavel no iha ligasaun ba merkadu.

Edukasaun seksuál fó kbiit ba ema hodi bele foti desijaun tuir informasaun ne'ebé loos kona-ba isin no seksualidade ema nian, nune'e mos bele fó seguransa durante prosesu ne'e. Tuir estudu hosi UNESCO, katak, kada tinan iha feto millaun 16 ho idade entre 15-19 hahoris ka fó partus, ne'ebé sei rezulta feto sira ne'e pára tiha sira nia eskola. Pur volta feto millaun 3 mak halo aborsaun la seguru kada tinan. Númeru hirak ne'e, iha ligasaun ho falta ka menus edukasaun kona-ba seksu, seksualidade no isin ema nian. Pur ezemplu, iha Repúblika Islámika Iraun, WaterAid aponta katak, feto besik 50% fiar katak menstruasaun hanesan moras ida. Iha Afeganistaun, feto 51% lahatene kona-ba menstruasaun, to'o wainhira sira esperiénsia rasik ba primeira vés. No iha Malawi, númeru ne'e besik ba 82% mak la hatene. Se feto sira lahatene saida mak menstruasaun, oinsá mak sira bele atua ka trata sira aan? Nune'e mos, informasaun kona-ba moras HIV. Ema jóven ho idade 15-24 mak iha moras ne'e barak liu ho 66%. Ida ne'e akontese tanba, parsialmente, iha de'it jóven 30% hosi mundu tomak, mak komprende oinsá prevene moras HIV. Maibe, kontráriu hosi fiar ema nian, edukasaun seksualidade laloos kona-ba seksu de'it. Edukasaun ne'e fó mos lisaun sira liga ho relasaun família no sosiál nian. Ida ne'e bele benefisia labarik sira, hahú hosi tinan 5, sira bele komprende oinsá halo distinsaun entre kontaktu fíziku apropriadu no abuzivu. Alénde ne'e, edukasaun kona-ba seksu ne'e fornese mos lisaun importante sira kona-ba dinámika jéneru, inklui mos konsente, koersaun no violénsia. Iha feto millaun 120 hosi mundu tomak, esperiénsia tiha ona violénsia seksuál, pelu menus, dala ida iha sira nia moris. Ida ne'e sai kauza da-ruak importante ba feto nia mortalidade globalmente. Edukasaun seksuál ne'ebé klean bele ajuda prevene kultura maskulinidade ne'ebé enkoraja mane para domina feto seksualmente, ne'ebé bele provoka eksploitasaun no violénsia. Ho edukasaun seksuál bele fó kbiit ba feto no mane atu ko'alia sai esperiénsia sira entre vítima, nune'e, sira bele ba buka tulun. Notísia Lian Ingles bele le'e iha ne'e!

Filipina, 21 Outubru 2019, Prátika hodi fa’an rins iha Filipna iha mídia sosiál (e.g. facebook) hahú buras ba beibeik. Ho populasaun ne’ebé nakonu ho ki’ak no susar, ema Filipina sira buka dalan oinoin hodi hadiak sira nia moris. Dalan ida mak fa’an sira nia rins ka órgaun isin sira seluk iha facebook.  Guvernu Filipina rekoñese katak, iha duni merkadu nakukun ba tranzasaun sosa-fa’an órgaun isin sira, nune’e mos tranzasaun fa’an seksu, droga no buat sira seluk. Maibe, sira admira ho númeru tranzasaun ne’ebé agora daudaun hahú tama ona iha mídia sosiál. Notísia kompletu iha lian Inglés bele le'e iha ne'e!

Dili, 21 Fevereiru 2021 - Prezidente Repúblika (PR), Francisco Gutteres Lú Olo hateten katak atividade rituál tradisionál ne'ebé Komisaun Nasionál Eleisoens (sigla Portugés, CNE) planeia ona atu halo hamutuk ho kandidatu Prezidente Repúblika na'in-16 ne'e nu'udar fatór ekstra jurídiku. Xefe estadu hato'o lia hirak ne'e iha sorumutuk ho prezidente CNE, José Belo, ho ninia komitiva iha Palásiu Prezidensiál Nicolau Lobato, Aitarak Laran, Dili.
“Atividade ritual tradisional ne’ebé Komisaun Nasionál Eleisoens atu realiza ne’e hanesan fatór ekstra jurídiku. Buat sira ne’e simplesmente atu kaer metin ita-nia unidade nasionál liuhosi ema ida-idak nia konviksaun. Eleisaun hanesan prosesu demokrátiku ida atu tau hamutuk ema, halibur ema la’os atu insulta malu, tanba ne’e mak Prezidente Repúblika husu ba CNE atu tau atensaun ba asuntu sira hanesan ne’e, inklui tratamentu hanesan, ba kandidatu sira hotu”, dehan Lú Olo.
Iha hasoru malu ne'e prezidente CNE hato'o ba Prezidente Repúblika kona-ba CNE ninia preparasan sira ba Eleisaun Prezidensiál períodu 2022-2027 ne'ebé sei realiza iha fulan oin.
“Ami nia ekipa tomak mai informa ba Prezidente Repúblika atividade sira ne’ebé sei realiza durante prosesu eleitorál. Atividade sira ne’ebé ami prepara ona maka prosesu rituál tuir tradisaun Timor-Leste nian no sei halo paktu ne’ebé asina hamutuk ho kandidatu sira hamutuk sanulu resin ne’en (16), ne’ebé sei halo iha 28 Fevereiru 2022. Paktu ida ne’e halo atu kandidatu no apoiantes sira wainhira halo kampaña la’o tuir nafatin regras eleisaun nian no respeitu malu”.

BBC, 04 Abril 2022 – To’o oras ne’e nasaun Rúsia ho Ukránia kontinua iha konflitu nia laran, ho nune’e, Prezidente Ukránia, Volodymyr Zelensky, husu apoiu ekipamentu funu nian hosi nasaun Korea Súl.
“Korea Súl iha tanke, ró-ahi, no sasán oioin ne’ebé bele blokeia Rúsia nia rudal no ami sei agradese wa’in tebes sé Korea Súl bele ajuda ami kontra Rúsia,” Zelensky hateten iha mensajen vídiu ba membru Parlamentu Korea Súl iha semana kotuk.
Tuir informasaun hosi Organizasaun Nasaun Unidu (ONU) ne’ebé BBC divulga, temi katak to’o iha fulan Marsu 2022 vítima mate iha Ukránia sa’e to’o 1.100 resin.
ONU mós preokupa tebes ho númeru vítima mate ne’ebé rezulta hosi funu refere no ta’uk sei aumenta tán.

Díli, 21 outubru 2019 - Embaixadór Australia ba Timor-Leste, Peter Roberts, ohin, ko’alia ho Prezidente Repúblika, Francisco Guterres Lú Olo, kona-ba kooperasaun entre nasaun rua iha Palásiu Prezidensiál Nicolau Lobato, Aitarak Laran, Díli. Embaixadór hateten katak tinan ne’e Primeiru Ministru Australia, Scott Morrison, Ministra Negosiu Estranjeiru, Marise Payne, Ministra Defeza, Linda Reynolds no eis Governadór, Peter Cosgrove, vizita Timor-Leste atu selebra tinan-20 referendu no hatudu vontade Australia nian atu serbisu hamutuk ho Timor-Leste ba futuru. Tratadu Fronteira Marítima ne’ebé Timor-Leste no Australia asina hatudu nasaun rua hakarak hafoun relasaun bilaterál no iha oportunidade atu hametin no haburas kooperasaun iha área seguransa marítima no ekonomia. Embaixadór informa katak sei hametin liután programa seasonal workers ba Australia. Programa ne’e sei buras liután ho Pacific Labour Scheme ne’ebé fó benefísiu ba Timor-Leste no Australia. Iha oportunidade ne’e, Embaixadór agradese Prezidente Repúblika nia vizita ba projetu fábrika mina nu iha Lospalos ne’ebé hetan apoiu husi Governu Australia.

Xile, 21 Outubru 2019, Iha semana rua liubá, Prezidente Xile, Sebastián Piñera halo rezolusaun hodi aumenta presu transporte públiku. Polítika ida ne’e hetan kontra maka’as no violentu tebes hosi povu Xilenu no sira hahú kedas asaun manifestasaun no protestu iha liurón.  Tuir informasaun ne’ebé mak Ministériu Interiór Xile fó sai, katak, hamutuk na’in 7 mate ona no ema sivíl na’in 11 mak kanek ho polisia 62. Manifestante sira tuda rahun no sunu edifísiu no blokeia estrada sira iha Santiagu, Kapitál Xile. Atu hakalma situasa ne’e, Guvernu deklara tiha ona estadu de sítiu atu bandu ema sai iha kalan no halo protestu nomós Prezidente deside hodi anula tiha polítika hodi hasa’e folin ne’e. Maibe, protestu kontinua nafatin to’o agora. Notísia iha lian Inglés bele le'e iha ne'e!

Díli, 21 Outubru 2019 - Sekretáriu Estadu Formasaun Profisionál no Empregu (SEFOPE) interinu, Nicolao Lino Freitas hala’o monitorizasaun ba prosesu halo fali teste fíziku ba kandidatu traballadór SWP atus neen tolunulu resintolu (633) iha sentru formasaun, Tibar. Kandidatu traballadór hirak ne’e tuir ona teste iha Munisípiu sira iha tinan 2016, 2017 no 2018 maibe pasa ho valor C, tambá ne’e SEFOPE liuhosi Diresaun Nasionál Empregu Exteriór (DNEE) fó fali teste dala ida tán hodi bele priense kritéria ne’ebé empregadór husi Australia fó. Iha biban ne’e atuál Vise Ministru Obras Públika ne’ebé hanesan mós SEFOPE interinu husu kandidatu sira atu esforsu maka’as iha prosesu teste ne’e, atu nune’e bele pasa ho valór A no B. Governante ne’e mós informa ba kandidatu sira karik hetan oportunidade ba servisu iha rai liur tenki hatudu disipilina, étika servisu ne’ebé di’ak nune’e bele atrai empregadór rekruta tán joven Timor-oan sira ne’ebé hein hela oportunidade servisu, nomós fila mai bele hadi’a ekonomia família no Nasaun Timor-Leste.

Nadiem Makarim, nu'udar fundadór no bilionáriu hosi kompañia Gojek, aplikasaun kona-ba enkomenda 'ojek' ka motór hodi tula pasajeiru sira, rezigna-an hosi kargu CEO Gojek nian atu bele hola parte iha guvernasaun da-ruak Prezidente Jokowi nian hanesan ministru ida. Hafoin toma pose ba guvernasaun daruak, Jokowi, hateten katak, nia hakarak atu envolve emprezáriu jóven sira iha nia gabinete ho motivu atu bele fó ideia foun ba dezenvolvimentu ekonómiku rai-laran. Informasaun iha lian Inglés bele le'e iha ne'e!

Palásiu Prezidensiál Nicolau Lobato, Dili, 20 Novembru 2019 - Prezidente Repúblika, Francisco Guterres Lú Olo hala’o enkonkontru mensál ho Prezidente Parlamentu Nasionál, Arão Noé, ne’ebé iha okaziaun ne’e aleinde relata servisu sira parlamentu nian, informa mós mudansa data ba debate Orsamentu Jerál Estadu 2020, ne’ebé tuir loloos hahu ohin. Nia hateten mudansa ne’e akontese “tanba komisaun C seidauk konklui sira-nia relatóriu”, nune’e, “konferensia líderes bankada muda fali ba 25 novembru. Debate espesialidade loron-29 novembru to’o 12 dezembru, hotu final-global”. No iha loron 13 dezembru, “se komisaun C konklui redasaun-final iha 13 dader, iha lokraik, bele haruka kedas mai S.E. Prezidente Repúblika”, afirma Arão Noe. Ba imprensa, hatan kona-ba Xefe Estadu nia hanoin, Prezidente Parlamentu Nasionál ne’e heteten: “Apresiasaun Señor Prezidente-da-Repúblika nia katak Orsamentu Jerál Estadu ne’e, orsamentu ba interese nasionál. Presiza debate ho klean, ho didiak. (...) Depois Prezidente dehan, orsamentu ne’e boot, atu reduz karik, reduz ho hanoin didi’ak para labele iha impaktu ba prioridades sira ne’ebé importante. (...) Diferensa ideias iha debate ne’e normal, importante ita haree ba kontiudu ho didi’ak”, Arão Noe haktuir Prezidente Francisco Guterres Lu Olo nia liamenon. “Ha’u hanoin asuntu ida ne’e ami konsidera. Agora kabe ba deputadu sira. Hanesan ha’u dehan bebeik ona, reduz ka aumenta orsamentu ne’e kompetensia deputadu sira-nian liuhosi proposta”, esplika Prezidente Parlamentu Nasionál. Arão Noe informa ba Xefe Estadu katak oras ne’e iha meja Parlamentu Nasionál iha Proposta Lei Orsamentu Jerál Estadu 2020 no Projetu lei haat maka hanesan: lei anti korupsaun, lei poder lokál, lei eleisaun parlamentu local no lei kódigu miñeiru.

Díli, 22 Outubru 2019 – Iha entrevista Primeiru-Ministru Taur Matan Ruak ho Jornalista sira hafoin halao enkontru semanál ho Prezidente Repúblika iha Palásiu Prezidente Nicolau Lobato, Aitarak Laran, Primeiru Ministru hateten katak se ita hotu hakarak ba eleisaun antisipada entaun nia mós sei fó apoiu. Jornalista INDEPENDENT: Bankada KHUNTO ezizi ba Primeiru-Ministru atu lori membru Governu sira ba simu posse? Primeiru-Ministru Taur Matan Ruak: Bom, ha’u ohin koalia hela ho Sr. Prezidente Repúblika dalaruma dalan laiha ita ba fali eleisõens de’it karik? Ha’u lahatene! mas ba ha’u nian, ha’u husu para Parlamentu Nasionál kontinua servisu hanesan babain, Governu halo esforsu para atividades lao nafatin. Jornalista GMN TV: Kona-ba ezizensia KHUNTO nian ne’ebé que dehan katak VIII Governu ne’e dominante ho PLP ? Primeiru-Ministru Taur Matan Ruak: Ha’u hanoin lalos, lalos tanba sira ne’ebé seidauk toma posse ne’e, sira ne’ebé agora iha ne’e sira halo interinamente para dezenvolve atividades, uma vez que quando aban bainrua iha ona kompletu naturalmente ida-idak assume nia funsõens ne’e. Jornalista Timor Post: Xefe Governu hanesan ohin mensiona katak sei fila-fali ba eleisaun, karik ne’e fila-fali ba povu ne’ebé fó ona nia apoiu ba Governu ne’e oinsá? Primeiru-Ministru Taur Matan Ruak: Ha’u hanoin sé ita hotu hakarak ba eleisaun, ha’u mós apoiu eleisaun, sé hotu-hotu hakarak apoiu ba eleisaun ita bele ba fali eleisaun laiha problema.

Tasmania, 22 Outubru 2019 - Reitór Universidade Nasionál Timor Lorosa’e (UNTL), Francisco Miguel Martins akompaña husi Proreitór Asuntu Koperasaun, Eduardo Aniceto Serrão hala’o vizita institutionál (21/22) bá iha Universidade Tasmania (UTAS), iha Estadu Tasmania, Austrália. Relasiona ho vizita refere Reitór hateten katak vizita institusionál refere realiza hodi esplora oportunidade ba kolaborasaun ho Eskola Siéncia Medisina UTAS, nomós afirma programa konsulta matan iha Timor-Leste, ne’ebé sei halo iha fulan novembru oin mai, inklui halo mós observasaun ba fasilidade UTAS nian. “Aleinde área Siénsia Medisina, importante ida maka área Peskiza i Siénsia Mariña no lei maritima no seguransa maritima nian. Programa ne’e iha ligasaun ho planu ba establesimentu kursu Mestradu iha Direitu Tasi nian i Seguransa Maritima iha UNTL,” salienta Reitór. Reitór afirma mós katak tópiku seluk aborda mak programa mobilidade profesór sira husi UTAS ba UNTL tuir Visiting Lecturers Program, mobilidade akademiku estudante sira, supervizasaun, peskiza no publikasaun konjunta, inklui mós posiblidade bolsa Mestradu no Dotouramentu bilaterál ba UNTL. “Ba medium-longu prazu iha ideia posiblidade establese Sentru Treinamentu Matan nian ka Eye Program iha UNTL, hodi fasilita treinamentu iha Timor-Leste,” tenik Reitór UNTL. Enkontru estratéjiiku ho UTAS ne’e hala’o ho Deputy Vice Chancellor, Global UTAS, Rob Wilson, no Diretór Internasionalizasaun, Nick Cooling, nomós Jestór Bolsas Estudu nian husi UTAS, Bailey Dunn no Chris Dillon. Durante vizita ba Estadu Tasmania, Reitór no Pro-reitór UNTL, sorumutuk mós ho Profesór Doutór Nitin Verma, Konsul Honoráriu Timor-Leste nian iha Tasmania no mós espesialista matan, ne'ebé apoiu ativu no forte ba kolaborasaun entre UNTL no UTAS nian.

Dili, 25 Janeiru 2021 – Parlamentu Nasionál ohin (25/01) realiza serimónia hodi hato’o omenajen ikus ba saudozu Deputadu V Lejislatura, Sabino Soares Guntur, ne’ebé hakotu-iis iha Ospitál Nasionál Guido Valadares (sigla portugés HNGV) sábadu (23/01) liubá. Omenajen ikus ne’e Parlamentu Nasionál hato’o liuhosi sesaun plenária ordinária ne’ebé hahú ho toka Inu Nasionál ‘Pátria Pátria’, minutu ida ba silénsiu, hafoin hakat ba votasaun hodi rezulta votu de pesar a favór 60, kontra 0 no abstensaun 0. Hafoin realiza tiha sesaun omenajen ida ne’e, Parlamentu Nasionál entrega hikas mate-isin ba família matebian nian hodi kontinua ba serimónia kulturál no fúnebre. Matebian Sabino Soares Guntur hanesan Deputadu atuál ba V Lejislatura 2018-2023, hosi Bankada Partidu Libertasaun Populár (PLP). Saudozu Guntur moris iha suku Lelalai, postu-administrativu Kelikai, munisípiu Baukau iha 08 Jullu 1975 no hakotu-iis ho idade 45.

Aman Maromak ne'ebé laran luak, ha'u agradese ba Ita Bo'ot tanbá orienta ona ha'u iha ohin loron tomak, obrigadu ba Jezus ne'ebé hamaluk ona ha'u, no obrigadu ba Espíritu Santu ne'ebé proteje ona ha'u. Obrigadu mos ba ha'u nia parenti ne'ebé sempre responsabiliza no hare'e di-di'ak ona ha'u, obrigadu ba maun alin sira, no obrigadu ba grasa hotu ne'ebé ha'u simu ona iha loron ohin ne'e. Iha kalan ne'ebé ha'u ata atu ba toba, ne'ebé ha'u ata husu atu Ita Bo'ot oh Aman Maromak, Jezus Kristu no Espíritu Santu atu mai orienta, hamaluk no proteja ha'u iha ha'u nia kalan deskansa nian ida ne'e no hado'ok tentasaun hotu hosi ha'u ata. Amen.

Díli, 22 outubru 2019 - Prezidente Repúblika, Francisco Guterres Lú Olo iha enkontru regulár ho Primeiru Ministru, Taur Matan Ruak, husu Governu atu fó atensaun ba preokupasoins ne’ebé komunidade hato’o ba Xefe Estadu bainhira halo vizita ba munisípiu Lautem, liuliu eskola sira ne’ebé iha tempu udan prosesu aprendizajen sei paradu. Iha ninian vizita foin lalais iha munisípiu Lautem, Prezidente Repúblika haree kondisaun eskola sira ne’ebé prosesu aprendizajen sei paradu iha tempu udan nia laran. Haree ba eskola sira ne’ebé presiza atensaun emerjensia, Prezidente Repúblika husu atu Primeiru Ministru foti medida hodi hadi’ak eskola sira ne’ebé lahó kondisaun, laiha kakuluk, janela no odamatan atu prosesu aprendizajen kontinua la’o iha tempu udan nia laran. Relasiona ho eskola lahó kondisaun iha munisípiu Lautem, Primeiru Ministru hateten katak sei haree posibilidade ne’ebé bele hala’o iha tinan ne’e. Se la konsege, sei hala’o iha tinan oin. Prezidente Repúblika hato’o mós kona-ba atividade ekonomika produtiva husi inisiativa komunidade hodi harii fabrika mina nu no sabaun iha munisípiu Lautem ne’ebé presiza hetan apoiu husi Governu atu bele dezenvolve an di’ak liután.

Libanon, 18 Outubru 2019, Guvernu Libanés iha Kinta-feira liubá deside hodi tau presu ba xamada ne’ebé halo liuhosi Watsapp ho folin séntimu 20 kada xamada. Polítika ida ne’e kauza protestu maka’as hosi populasaun Libanés no sira tun ba liurón hodi manifesta sira nian deskontente. Asaun protesta ne’e sira halo atu ezije Guvernu hodi hamate polítika ne’e no atu hadiak mos krize ekonomia ne’ebé mak la’o hela iha nasaun ne’e. Manifestadór sira ne’e mos ezije hodi Primeiru-Ministru Libanés, Saad al-Hariri demite nia aan hosi kargu no husu sira nia Guvernu atu hadiak situasaun ekonomia rai laran ne’ebé agora daudaun iha krize nia laran hela. Nune’e, Guvernu deside atu la implementa polítika ne’e maibe protestu sei la’o nafatin. Informasaun iha lian Inglés bele le'e iha ne'e!

Organizasaun Mundiál ba Saúde (OMS, sigla inglés WHO) fó hanoin ba ema hotu atu ba konsulta ho doutór ka pesoál saúde ne'ebé besik sekarik mear ona durante semana rua ka liu. Sintomas mear ho durasaun semana rua ka liu bele deskonfia nu'udar moras Tuberkuloze ka komun liu hanaran moras TBC.

Manufahi, 22 Outubro 2019 - Ministru Agrikultura no Peskas (MAP), Joaquim Martins akompaña husi Prezidente Munisipiu Manufahi, Komandante Polisia Munisipiu Manufahi, Autoridade Lokál no Komunidade sira, halo lansamentu ikan oan iha Aldeia SP1, Suku Fatukahi, Postu Administrativu Fatuberliu, Munisipiu Manufahi. Ministru Joaquim iha nia intervista hateten katak Komunidade oferese rai ba MAP ho medida 20 hektares. Fatin ne'e Suku Kakuluk ho Fatucahe mak entrega ba MAP atu bele hamutuk ho Komunidade Suku rua refere hodi dezenvolve Aquakultura. “Prosesu ba merkadoria ita tenki hakiak uluk lai tamba ita koko atu integra mos ho prosesu ba mercadoria nian, ita mos loke ona ita nia loja dos Agrikultores, nebe mak husi asosiaun hakiak nain sira ne'ebé mak iha bele hatama ba loja dos Agrikultores, no mos Komunidade ne'ebe hakarak sosa ita bele faan ba sira. Programa Governu nian hanesan merenda eskolar ita bele uza ikan ne'e hodi bele supporta ba Programa Governu nian.” Dehan Ministru Joaquim.

Aileu, 23 Fevereiru 2021 – Ministru Administrasaun Estatál (MAE) Miguel Pereira ho Vise MAE Lino de Jesus, fó ona posse ba Administradór foun munisípiu Aileu, Abel da Conceição, iha tersa (23/2) ne’e iha Aileu. Ministru Miguel hateten, tomada posse ne’e nu’udar símbolu konfiansa hosi Governu Sentrál ba Administradór foun ne’e atu asume kargu hodi serví Aileu ba períodu 2021-2026, hodi substitui fali Administradór sesante. “Administradór atuál Abel da Conceicão sei hala’o nia funsaun Estadu, Governu Sentrál nian iha munisipiu ho fuan tomak hodi garante servisu públiku hotu-hotu ne’ebé mak ita-nia populasaun sira presiza atu hetan hanesan bee-moos, estrada, eletrisidade no agrikultura ne’ebé funsiona ba komunidade sira,” dehan Ministru Miguel iha nia diskursu.

Díli, 6 Dezembru 2019 - Ministru Transporte no Komunikasaun (MTK), José Agustinho da Silva hamutuk ho Xefi Gabinete no Gabinete Inspesaun Auditoria (GIA) MTK nian, konvoka reuniaun urjénsia ida ho prezidente Autoridade Portuáriu Timor-Leste (APORTIL) no vogal nain rua inklui Diretór sira hamutuk ho funsionáriu balun husi Aportil nian hodi fó hanoin ba sira atu serbisu ho responsabilidade hodi fó atendimentu ho di'ak iha terenu. Enkontru ne'e realiza iha sala enkontru APORTIL Díli. Iha enkontru liga liu ba transporte marítima nian oinsá atu hare'e kona-ba nia jestaun iha servisus Portu nian, hanesan ró-ahi durante ne'e halo operasaun iha área marítima, oinsa buka solusaun hodi halo preparasaun rekursus umanus ba futuru oinmai bazeia ba planu no polítika Ministeiru nian ne'ebé atu loke luan-tan área trasnporte marítima ba iha tasi mane. Iha enkontru ne'e deteta iregularidade barak mak mosu iha servisu fatin Portu Díli nian, liuliu iha lisensa ba Transporte marítima balun ne'ebé agora hala'o hela nia operasaun maibé la iha dokumentu legál. Ministru husu mós ba Diretór no serbisu tekniku sira atu halo atendimentu ba iha passajeirus sira oinsá atu hola billeti ba ró nian muda ba elektrónika ona no lablee manual nafatin hodi halo engrafamentu beibeik iha dalan parte Ótel Timor nia oin.

Díli, 12 Dezembru 2019 - Iha loron hirak ikus ne’e, utilizadór mídia sosiál sira akompaña publikasaun gravasaun audiu (lian) hosi reuniaun interna Ministeriu Saúde (MS) nian ne’ebé sai virál no hetan reajén no insultu oinoin hosi utilizadór mídia sosiál nian. Governu lamenta tebes ho individu balun iha Ministeriu Saúde ne’ebe ho intensaun halo gravasaun reuniaun internal ministeriu nian no publika la ho autorizasaun autór sira iha reuniaun nian. aktu hirak ne’e la-tuir etika no prefisionalizmu nu’udar funsionáriu estadu nian. Sekretariu Estadu ba Komunikasaun Sosial (SEKOMS), Merício dos Reis “Akara” akompaña publikasaun hirak ne’e no hanoin katak aktus hirak ne’e ho intensaun aat atu desakredita nia superior sira, tanba ne’e persiza investigasaun klean hodi identifika lolos motivu husi aktus refere. “Hau preokupa tebes ho publikasaun sira ne’e. Reuniaun Interna superior sira nian iha instituisaun ida, ne’e husik ba informasaun interna, maibe wainhira kuandu halo gravasaun no publika fali ba liur ne’e ita bele hare momos katak nia iha intensaun aat ba nia superior ou ba instituisaun ne’e. Ne’ebé ita hein sira halo investigasaun para prova lolos motivu saida husi nia aktu ne’e” Governo liuhusi MS sei halo investigasaun klean hodi identifika no deskobre motivu husi gravasaun refere no kompromete katak wainhira provadu katak gravasaun hirak ne’e halo ho intensaun atu deskredita membru governu nu’udar superior másimu instituisaun nian ka ho intensaun atu hamonu imajén instituisaun estadu nian, mak nia sei simu nia konsekuensia husi aktus ne’ebé nia komete. Ida ne’e nudar mos lisaun ida ba funsionariu estadu no mídia sira hotu ne’ebé iha kna’ar atu divulga informasaun atu hare, ferifika no verifika-fali ba informasaun hirak ne’ebé persiza divulga hodi kontinua kumpri ita nia profisionalizmu nu’udar mídia no nudar servidór estadu nian.

Ermera, 11 Dezembru 2019, Prezidensia Repúblika liuhosi kooperasaun ho Saúde ba Ema Hotu (SABEH) no Cruz Vermelha Internasionál, hala’o atividade tratamentu saúde ba veteranus no populasaun iha Munisípiu Ermera. Iha loron dahuluk (10/12), halo tratamentu saúde iha Postu Administrativu Railaku. Tratamentu saúde ne'e halo ba veteranus Postu Railaku hamutuk 12 no komunidade hamutuk 85. “Maioria husi veteranus ne’ebé konsulta deteta moras tensaun as, estóma no isin-katar”, afirma Diretór SABEH Dr. Andre Belo. Relasiona ho inisiativa no tratamentu saúde ba veteranus no komunidade, SABEH agradese ba Prezidénsia Repúblika ne'ebé fó konfiansa hodi koopera hamutuk ba servisu ida ne'e. Komunidade agradese no kontente ho atividade refere no husu atu kontinua halo atividade ba oin, tanba dalabarak médiku menus tebes iha postu hotu iha Ermera. Atividade tratamentu saúde ne'e sei kontinua realiza iha Postu Administrativu Atsabe, Letefoho, Hatolia, Gleno no Ermera.

Díli, 17 Dezembru 2019 - Primeiru-Ministru Taur Matan Ruak, tersa-feira ne’e iha Palasiu Governu, simu audiénsia hosi Prezidente Tribunal Rekursu (PTR), Deolindo dos Santos. Iha audiensia ne’e Prezidente Tribunal, hato’o pedidu ba Xefe Governu atu nomeia foun Membru Konsellu Superiór Majistratura Judisiária nian (CSMS-sigla Portugés) hodi subtitui matebian Cirilo Cristóvão. Iha audiensia ne’e, Xefe Governu no Prezidente Tribunal Rekursu mós ko’alia uitoan kona-ba obra projetu konstrusaun Tribunal Distrital Dili nian, ne’ebé konkursu konklui ona no tempu badak kompañia manán na’in bele hahú ona obra.

Dili, 01 Dezembru 2020 – Embaixadór Uniaun Europeia iha Timor-Leste hasoru malu ho Ministru Agrikultura no Peska (MAP) Pedro dos Reis, ohin (01/12) iha Gabinete MAP, hodi diskute kona-ba futuru kooperasaun entre Uniaun Europeia no MAP liuhosi projetu Rai-Matak, hodi kontinua kuda ai-oan iha rai mamuk sira hahú hosi 2021 ba oin. MAP Pedro dos Reis apresia Embaixadór Uniaun Europeia tanba hakarak nafatin kontinua fó apoiu ba Timor-Leste liuliu ba MAP iha área relevante sira, nune’e nia husu atu tau atensaun no prioridade ba ai-oan hirak ne’ebé mak hakiak bee iha rai-laran. Pedro dos Reis salienta tán, tanba ai-teka ho kuantidade ne’ebé boot bele halakon bee barak iha rai-laran, ho nune’e iha tempu bai-loro bee-matan sira barak mak maran.

Dili, 24 Maiu 2021 – Sentru Integradu Jestaun Krize (SIJK) relata ohin (24/5) liuhosi komunikadu imprensa katak pasiente Covid-19 rekuperadu foun hamutuk na’in-120 no pozitivu infetadu foun hamutuk na’in-179.
Kazu infetadu foun 179 ne’e kompostu hosi feto na’in-101, mane na’in-78, no na’in-151 mak deteta iha Díli enkuantu na’in-28 deteta iha munisípiu seluk.
“Hosi totál kazu detetadu foun ohin, proporsaun kazu sintomátiku hamutuk 10%,” SIJK relata iha komunikadu imprensa ne’e.
To’o oras ne’e pasiente Covid-19 ne’ebé baixa hela iha Timor-Leste hamutuk na’in-2601.

Manatutu, 13 Dezembru 2021 – Vise Ministru Edukasaun, Juventude no Desportu (MEJD), ohin (13/12), halo abertura ba realizasaun ezame nasionál tinan letivu 2021 iha Eskola Sekundária Jerál (ESJ) Kay Rala no Eskola Sekundária Téknika Vokasionál Mahunu Bukar iha Manatutu Vila, munisípiu Manatutu.
Iha vizita ne’e, Vise MEJD hato’o ninia apresiasaun katak ESTV Mahunu Bukar ninia kualidade di’ak no kondisaun favorável tebes atu realiza prosesu aprendizajen.
Hafoin remata abertura no observasaun iha eskola rua ne’e, Vise MEJD mós kontinua observa tán prosesu ezame nasionál iha ESJ Katólika Santo António Manatutu.
Tuir dadus ne’ebé parte Edukasaun Manatutu fó katak eziste ESJ hamutuk 7 no ESTV 3 iha munisípiu refere.

Dili, 23 Marsu 2020 – Governu Austrália, Liuhosi Ospitál Royal Darwin, hala’o servisu ho gratuita ba teste laboratóriu Covid-19 ne’ebé haruka hosi Timor-Leste. Governu Austrália mós, liuhosi The Menzies School of Health Research, oras ne’e esforsa hela hodi apoia Timor-Leste nia laboratóriu nasionál atu bele hala’o teste ba Covid-19 rasik iha rai-laran, iha tempu badak. Bainhira harii ona ida ne’e, Ospitál Royal Darwin mós sei kontinua fornese apoiu hodi konfirma rezultadu hosi teste hirak iha laboratóriu nasionál Timor-Leste nian ne’ebé sei estabelese.

Ermera, 12 Outubru 2021: Primeiru-Ministru (PM) Taur Matan Ruak hateten katak suku 70 resin iha Timor-Leste seidauk hetan liña eletrisidade tanba veteranu sira hadau malu atu kaer projetu dada liña eletrisidade.
“Eletrisidade to’o agora barak mak seidauk (hetan) ne’e liuliu tanba hadau malu, veteranu sira hadau malu, dehan jujur de’it. Ha’u ba iha suku ida iha Maubara, veteranu sira iha ne’ebá dehan, ‘Sr. Prezidente, ami iha Maubara ne’e veteranu laiha be veteranu hosi Baukau nian mak mai dada fali eletrisidade iha ne’e?’. Ha’u dehan, 'katuas sira ha’u la sibuk, sé veteranu Maubara ka Baukau ka ida ne’ebé nian, ha’u hakarak ne’e ahi tama uma' […]. Ha’u ba iha Mausiga, sira hadau malu [...]. Ai-riin nahe de’it iha Mausiga, tama ba suku laran ne’e susar," PM Taur dehan, ohin (12/10), hodi responde ba komunidade iha postu-adminsitrativu Hatulia sira-nia preokupasaun kona-ba eletrisidade ne’ebé sira hato’o ba Taur wainhira nia halo kampaña vasinasaun iha Hatulia, Ermera.
PM Taur esplika katak, iha tinan ida ne’e parte Governu sei kompleta tenderizasaun ba dada liña eletrisidade ba suku 70 resin, nune’e, sei lori tempu atu hatama eletrisidade ba suku sira ne'e maibé sei la’o ba oin.
“Ikus-ikus ne’e ha’u haree veteranu sira koopera maka’as no la hanesan uluk. […] Eletrisidade ne’e sei lori tempu maibé sei ba oin, nune’e husu para koopera, labele hadau malu,” PM Taur akresenta.

Dili, 12 Maiu 2022 - Vise-Ministra Turizmu Komunitária Kulturál, Inácia da Conceição Teixeira, hamutuk ho Mercy Corps  hala’o lansamentu ba primeira katálogu ba produtu resiklájen hosi lixu plastiku, ne’ebé hala’o iha Sentru Informasaun Turístiku, Lesidere, Dili.
Eventu ne’e ho objetivu hodi haforsa negósiu lokál no promove Timor-Leste nia vizaun atu sai destinasaun turístiku ne’ebé kompetitivu ho respeita ba nia natureza ne’ebé furak no rikusoin kulturál nian, liuhosi lalenok ekonomia sirkular no utilizasaun plástiku ne’ebé responsável.
Iha lansamentu ne’e Vise-Ministra hateten “programa ida ne’e nu’udar meiu ida bele ajuda komunidade sira oinsá bele hetan oportunidade indústria kreativas bainhira utiliza lixu, kooperasaun ida ne’e ami senti katak, ema bele hare lixu la’os problema deit, maibé lixu bele sai solusaun bainhira ita bele buka dalan transforma nia ba ekonomia ne’ebé di’ak, liu-liu  ita hare fali ba Mikro Indústria sira liuhosi Artes Jenatus no industria kreativas, no ida ne’e  bele transforma fali ba familia kiik sira nia rendimentu no bele kria kampu traballu ba sira-nia an rasik”. 
Eventu ne’e inklui mós espasu ba espozisaun hodi oferese oportunidade koneksaun ba negósiu resiklajen lokál sanulu-resin-rua, ne’ebé bele halo interasaun direita ho partisipante sira no fa’an sira-nia produtu.

Dili, 28 Janeiru 2021 – Sekretaria Estadu Juventude no Desportu (SEJD) sei oferese Wifi gratuita ba joven sira atu asesu iha resintu edifísiu SEJD Lecidere, inklui iha Sentru Juventude Bekora no Komoro, Dili.
Iha 25 Janeiru liubá SEJD asina ona akordu kooperasaun ho empreza telekomunikasaun Timor Telekom ne’ebé realiza iha edifísiu SEJD Lecidere, hodi instala wifi iha fatin hirak ne’ebé temi ona.
“Protokolu ida ne’e estabelese katak Timor Telekom oferese internet gratuita enkuantu Sekretaria Estadu Juventude no Desportu oferese fatin ba instalasan wifi,” líder máximu SEJD Abrão Saldanha informa.

Dili, 10 Fevereiru 2020 - Reitór Universidade Nasionál Timor Lorosa’e (UNTL) Francisco Miguel Martins akompaña hosi Proreitór Asuntu Akadémiku Miguel Maia reuniaun ho Embaixadór Portugal iha Timor-Leste José Vieira ho Profesór sira iha Kampus Sentrál UNTL. Sorumutu refere atu deskute kooperasaun bilaterál entre Camões, I.P. ho UNTL liuhosi projetu FOCO (Formar, Orientar, Certificar e Otimizar) hodi kontinua fó formasaun Língua Portugeza iha universidade nasionál. Iha reuniaun refere Reitór UNTL hato’o boasvindas ba profesór nasionál no internasionál hosi Portugal ne’ebé sei hola parte iha projetu FOCO nian hala’o hosi Sentru Língua Portugueza (Sígla Portugés, CLP).   ‘’Agradese tebes ba prezensa Emabaisadór hodi fó hanoin ruma, liuliu kona-ba projetu FOCO. Projetu ne’e hodi haforsa ensinu língua portugeza ba estudante timoroan hodi aumenta kualidade no kompeténsia linguístika portugés nian no ba futuru nasaun ida ne’e nian”, hateten Reitór UNTL. Nune’e, Embaixadór Portugal José Vieira apresia kolaborasaun ne’ebé hametin ona CAMÕES,I.P ho UNTL no espera katak profesór sira sei haforsa ensinu língua portugés iha UNTL.  “Projetu kooperasaun ne’e importante tebes ba formasaun umana timoroan sira-nian, iha Língua Portugeza”, hatutan Embaixadór Vieira. Profesór nasionál sanulu (10) no internasionál sanulu (10) maka hola parte ba Sentru Língua Portugueza (CLP-UNTL) hodi implementa projetu FOCO ne’e nia durasaun tinan tolu (2019-2022) ne’ebé finansia hosi UNTL no Camões,I.P.

Kompañia Cladotia Fu parseria ho Movimentu Asaun Ekonomia Komunitaria (MAEKOM), prepara ona manu Kiukae (puyuh) to'o ona rihun-ida (1000) atu hakiak. Ohin dezenvolve luhan atu hahú hakiak hodi prodús nia na'an no tolun. Tinan ne'e produtu Kiukae tantu na'an ka tolu sei distribui ba merkadu nasionál.

Dili, 21 Maiu 2021 – Diresaun Nasionál ba Informátika no Teknolojia, Universidade Nasionál Timor Lorosa’e (DNIT-UNTL) husu atu graduandu sira prepara ona aparellu ne’ebé presiza hodi partisipa iha serimónia graduasaun online ne’ebé UNTL sei realiza iha 25 Maiu 2021, inklui prepara mós pakote internet.
“Graduasaun Online importante ba graduandu sira atu prepara mak telemóvel ka laptop, pakote internet, instalasaun aplikasaun Zoom,” Diretór DNIT-UNTL Joanico Mendonça informa iha sexta (21/5) ne’e iha Kampus UNTL Sentrál, Dili.
Nia akresenta katak kona-ba link hodi partisipa liuhosi Zoom ne’e parte DNIT-UNTL  sei fahe ba kada graduandu liuhosi númeru telemóvel, whatsapp, no e-mail ne’ebé rejista tiha ona.

Dili, 13 Fevereiru 2020 – Komandante Unidade Polísia Marítima (UPM) Lino “Maus” Saldanha hakotu iis iha Ospitál Nasionál Guido Valadares (sigla Portugés, HNGV) ohin, nune’e, instituisaun Polísia Nasionál Timor-Leste (PNTL) lakon nia kuadru potensiál ida ho kapasidade lideransa kualifikadu. Komisáriu Komisaun Anti Korupsaun (sigla portugés, CAC) Sergio Hornai reprezenta CAC, hato’o sentimentu tristeza no kondolénsia kle’an ba família boot PNTL no Mate restu 12 Novembru 1991, tan lakon ona ema ida ne’ebé sempre dedika an hodi hala’o knaar nu’udar lider UPM no nu’udar mós joven asuwa’in ita tempu rezisténsia, hodi hateten, Lino “Maus” nia kontribuisaun ba rai ida ne’e iha pasadu to’o ohin loron merese atu timoroan hakru’uk no fó ónra.

Dili, 13 Abril 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), ohin (13/40, haruka tán joven timoroan na’in rua-nulu-resin-tolu (23) ba servisu iha Austrália.
Traballadór timoroan na’in rua-nulu-resin-tolu (23) ne’e sei ba servisu liuhosi programa SWP (Seasonal Worker Program) no sei fahe ba kompañia ADCO/Red Dirt Melons ema na’in ruanulu (20) no ADCO/Red Rich Fruits ema na’in tolu (3).
Joven timoroan na’in rua-nulu-resin-tolu (23) ne’e mane hotu, sai hosi Aeroportu Internasionál Prezidente Nikolau Lobato iha oras 07:15 ho aviaun Airnorth no iha oras 09:30 mak tún iha Aeroportu Darwin, Austrália.

Dili, 17 Fevereiru 2020 - Sekretáriu Estadu Formasaun Profisionál no Empregu (SEFOPE), Julião da Silva ho ekipa hala’o enkontru ho Diretór Jerál Gabinete Estratejia no Planeamentu Ministériu Traballu Solidaridade Seguransa Sosiál Portugal (MTSSS), José Luís Albuquerque iha Salaun Enkontru SEFOPE Kaikoli. Enkontru ne’e hanesan pasu inisiál, hodi parte rua ko’alia oinsa Governu Portuga liuhosi MTSSS bele servisu hamutuk ho Governu Timor-Leste. Kooperasaun servisu ne’ebé Governu rua ne’e diskuti atu koopera maka iha área formasaun profisionál, no inspesaun jerál ba Servisu no seguransa. Atu bele formaliza kooperasaun, parte rua liuhosi tekniku sei diskuti uluk oinsa bele asina Memorandu Entendimentu ida.

Dili, 18 Fevereiru 2020 - Reitór Universidade Nasionál Timor Lorosa’e (UNTL) Francisco Miguel Martins, hala’o abertura ba orientasaun akadémika 2020, ho tema “Espíritu Sapientia Et Veritas Haklaken no Hasa’e Eselénsia” iha tempu hanesan loke mós orientasaun iha Fakuldade Edukasaun Arte no Umanidade (FEAH). Iha sesaun abertura Reitór ho haksolok lori universidade nasionál nia naran hato’o boazvindas ba estudante ne’ebé atu estuda iha uma matenek UNTL, hodi buka no hakonu an ho matenek no hametin valór étiku no umanu atu serbí. Reitor hateten “UNTL simu imi hotu tanba imi mak futuru nasaun, imi mak sei simu estafeta lideransa Timor-Leste nian ba aban-bain rua. Nune’e ha’u hakarak husu ba imi hotu atu aproveita didi’ak oportunidade ne’ebé mak imi hetan tanba joven barak mak la hetan hodi estuda iha ita-nia universidade. Tanba ne’e imi idak-idak iha responsabilidade atu estuda no estuda hodi tane as espíritu Sapientia Et Veritas ka Matenek no Lia-Loos”, Reitór salienta katak maské Timor-Leste nu’udar nasaun iha prosesu dezenvolvimentu, ho saida maka universidade iha ona, prontu atu simu estudante foun iha tinan letivu 2020 nian, ho laran luak no neon metin, atu hetan esperiénsia kualidade akadémika nian. “Imi-nia knaar husi ne’e ba oin estuda maka’as, buka hariku aan ho siénsia. Imi mai iha UNTL la’ós atu pasiar, la’ós atu halimar, la’ós mós atu hasoru malu no hatene malu de’it, maibé atu halo imi-nia mehi ba dezenvolvimentu Timor-Leste nian sai hanesan realidade”, tenik Reitór. Partisipa iha abertura ne’e Dekana FEAH,  Ana Cristinha Martins ho nia estrutura vise-dekanu sira, diretór departamentu sira, inklui dosente no estudante.

Dili, 30 Novembru 2021 – Ministériu Finansa (MF) liuhosi Sekretariadu Tékniku Fundu Covid-19 realiza ona pagamentu suplementu remuneratóriu ba pesoál saúde liña frente hamutuk 2.414 ho montante orsamentu millaun $7,4.
“Pagamentu ne’e kobre períodu fulan Janeiru to’o fulan Setembru 2021,” MF informa ohin (30/11) iha nia komunikadu ofisiál.
Parte MF esplika detallu iha divulgasaun komunikadu ne’e katak, Servisus Saúde Munisípiu Díli pesoál saúde hamutuk 854 ho montante millaun $2,4, Pesoál saúde HNGV hamutuk 1.265 ho montante millaun $4,1, no Ospitál Referál Baukau pesoál saúde hamutuk 295 ho montante $900,372.

Dili, 19 Fevereiru 2020 – Iha reuniaun Konsellu Ministru (KM) Kuarta-Feira ohin, ne’ebé prezide hosi Primeiru-Ministru (PM) Taur Matan Ruak aprova ona Alterasaun ba Lei Pensaun Vitalisia ne’ebé aprezenta hosi Ministériu Reforma Legislativa no Assuntu Parlamentares (Sígla portugesés  MRLAP).  Vantajem hosi Alterasaun Lei Pensaun Vitalisia ne’e hodi salva osan Estadu $100 Millioens (Dolar Amerikanu Juta Atus Ida) iha tinan 30 oin mai.

Dili, 19 Fevereiru 2020 - Primeiru-Ministru Taur Matan Ruak, Kuarta-Feira ne’e liuhosi Reuniaun Konsellu Ministru aprezenta proposta revogasaun (hamos) Rezolusaun Governu nian númeru 16/2013, loron 10 fulan Jullu kona-ba bandu ba Grupu Arte Marsiais – GAM hanesan PSHT, KORK & KERA SAKTI hodi hala’o atividade. Diploma legal ne'e rasik instrui mós Polísia Nasionál Timor-Leste atu intensifika asaun kombate krime sira kona-ba prátika ilísitu husi arte marsiais no rituais sira. Antes ne'e, Prezidente Repúblika no Xefe Estadu Maior Jenerál F-FDTL mós sujere ba Governu atu re-ativa fali atividade arte marsiál nian, ho legalmente atu nune’e joven sira ne’ebé envolve iha arte marsiál ne’e bele hatudu sira-nia talentu iha arte desportiva hodi promove ba rai li’ur. Aleinde ne’e bele fasilita autoridade Polísial hodi fasilmente kontrola no karik mosu problema krime ruma, fasil husu responsabilizasaun ba responsavel arte marsial sira-nian ne’ebé involve iha krime.

Ermera, 13 Janeiru 2022: Primeiru-Ministru (PM), Taur Matan Ruak, iha kinta (13/01) ne’e, hala’o diálogu ho autoridade munisipál no komunitária iha munisípiu Ermera, iha diálogu Taur sente triste tanba númeru vasinasaun iha munisípiu refere ki'ik liu iha nivel nasionál.
Ho númeru vasinasaun ne’ebé ki'ik liu, Iha diálogu refere PM enkoraja povu Ermera ne'ebé mak seidauk vasina hakbesik an ba sentru vasinasaun sira hodi simu vasinasaun atu nune’e bele hasa’e imunidade kontra Covid-19 no variante Omicron. Taur enkoraja mós ema hotu ne'ebé kompleta ona vasinasaun daruak ba simu tán vasinasaun datoluk.
Alein hosi ne’e, munisípiu Ermera mós rejista númeru mál nutrisaun no tuberkuloze aas tebes iha Timór laran tomak.

Dili, 19 Fevereiru 2020 – Prezidente Parlamentu Nasionál (PPN), Arão Noe de Jesus hateten, Parlamentu Nasionál kontinua funsiona ho di’ak, hafoin rejeisaun Orsamentu Jerál Estadu (OJE) 2020 iha fulan-Janeiru liubá. Tuir Arão Noe, atividade sira Parlamentu Nasionál nian hanesan plenária, fiskalizasaun, halo audiénsia no atividade sira seluk la’o nafatin tuir oráriu ne’ebé iha. “Sua Ekselénsia Prezidente Repúblika apresia tanba mezmu iha diverjénsias polítikas ne’ebé ita atravesa hela mas Parlamentu (Nasionál) hanesan segundu Órgaun (Soberánia) funsiona nafatin ho di’ak”, katak PPN Arão Noe. PPN hatutan: “Prezidente husu nafatin atu deputadu sira hotu-hotu bele kontribui, mantein, hodi ita estabiliza fali situasaun polítika ne’ebé agora daudauk la’o”.

Itália, 7 Abríl 2020 – Asosiasaun Doutór Italianu, iha tersa ne’e, afirma katak Virus Corona hamate ona Doutór hamutuk na’in sianulu-resin-haat (94) iha Itália. Iha parte seluk, Asesór Imprensa Federasaun Infermeiru Italianu informa katak virus ne’e mós hamate ona infermeira na’in ruanulu-resin-neen (26) no akresenta katak Covid-19 infekta ona infermeiru hamutuk na’in-6.549. Tuir Institutu Italianu ba Saúde, iha segunda ne’e, katak númeru totál profisionál saúde ne’ebé infekta hosi virus corona hamutuk 12.681.

Dili, 15 Marsu 2022 - Sekretaria Estadu Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), iha salaun Madre Kanosiana Bekora ohin (15/3), realiza serimónia despedida no asina deklarasaun entre SEFOPE ho família traballadór na’in sianulu-resin-ualu (98) ne’ebé tuir planu atu aranka ba servisu iha Austrália iha loron 16 no 18 Marsu 2022.
Iha biban ne’e Sekretáriu Estadu Formasaun Profisionál no Empregu Alarico de Rosário apela ba traballadór timoroan na’in sianulu-resin-ualu (98) ne’ebé hetan ona oportunidade ne’e, atu hatudu performánsia servisu ne’ebé di’ak hodi nune’e bele loke dalan ba empregadór sira iha Austrália hodi emprega tán joven timoroan sira ne’ebé hein hela oportunidade servisu.
Governante ne’e mós afirma, ba servisu iha Austrália reprezenta nasaun Repúblika Demokrátika Timor-Leste, tanba ne’e traballadór sira tenke hatudu komportamentu ne’ebé di’ak, servisu labele sees hosi sistema, nune’e bele hetan experiénsia no osan iha ema nia rain, fila mai diversifika ekonomia família no nasaun nian.
Traballadór na’in sianulu-resin-ualu (98) ne’e, na’in sianulu-resin-rua (92) mak sei aranka iha loron 16 Marsu 2022, no na’in neen (6) mak sei aranka iha loron 18 Marsu 2022.

Manufahi, 14 Marsu 2022 – Filomena da Costa ho idade tinan 30 resin nu’udar feto foinsa’e ida iha bairu Sarmata suku Letefoho postu-administrativu Same, kréditu osan iha Banku Nasionál no Komérsiu Timor-Leste (sigla portugés BNCTL) hodi harii uma ho sala 4 atu bele halibur labarik oan kiak sira iha munisípiu Manufahi.
Filomena da Costa haktuir ba jornalista sira, ohin (14/3), wainhira administradór munisípiu Manufahi Arantes Isaac Sarmento ba vizita fatin refere ne’ebé hanaran Mother Teresa Home Care.
“Uma ho sala 4 ne'e harii iha tinan 2020 liubá hosi osan ne'ebé ha'u kréditu iha BNCTL. Ha'u kréditu osan ne'e hodi sósa materiál hanesan kaleen, bebak, simenti no materiál sira seluk, no hetan ajuda hosi joven sira hosi bairu Sarmata nian no mós familia sira, hodi apoia lalin fatuk, ajuda ne'e no harii uma meiu-parede ho sala 4 ne'e, halibur labarik ki'ik oan sira hosi fatin dook, liuliu labarik sira ne'ebé família laiha kbiit no inan-aman laiha, nune'e sira bele asesu ba edukasaun. Inisiativa harii fatin ne'e, ha'u ho ha'u-nia kolega Ana Paula ami rua hosi eskuteiru, agora daudauk nia kontinua nia estudu iha nasaun Fiji, wainhira Ana Paula ba tiha eskola iha rai-li’ur, ha'u hamutuk ho alin joven sira iha bairu Sarmata laran hodi kontinua no finaliza obra ne'e,” Filomena dehan.
Oras ne’e labarik ki'ik oan sira ne'ebé Filomena halibur iha fatin ne'e hamutuk na'in-5 ne’ebé kompostu hosi feto 4 no mane 1, maioria hosi suku Holarua postu-administrativu Same.
Labarik sira ne'ebé halibur iha fatin Mother Teresa Home Care iha Saramata ne'e, sira hala'o atividade regulár loro-loron mak hanesan ba eskola, atividade relijioza regulár reza iha tempu dadeer-saan, meiudia no kalan, estuda inklui atividade extra sira seluk.

Dili, 15 Marsu 2022 – Relasiona ho tempu Kuarezma ida ne’e Padre Bento Barros Pereira hato’o Santo Padre Francisco nia mensajen ba sarani sira hotu ne’ebé hateten katak sarani sira labele kole atu halo di’ak barak hahú hosi asaun ki’ik sira.
“Ita tenke la’o nafatin tuir koridór Amu Papa nian ne’ebé dehan labele kole atu halo di'ak, haka'as-an halo di'ak mak barak. Dalaruma ita hanoin liu dehan atu halo di'ak iha buat ne'ebé boot kedas, maibé ita tenke halo di'ak iha buat ne'ebé ki'ik oan kedas mak ba boot. Hanoin di’ak, hakarak di’ak, hakarak halo di’ak, hahú kedas hosi ita-nia laran ne’ebé hakarak di’ak mak sai mai ba to’o li’ur. Maibé la’os hahalok di’ak no hakarak di’ak de’it, maibé tenke konta mós Maromak ninia partisipasaun iha ita-nia halo di’ak no ita-nia hakarak di’ak,” Padre Bento dehan, ohin (15/3), iha nia knaar-fatin, Arkidioseze Dili.
Padre Bento mós afirma katak, kuarezma hanesan tempu oportunu ba sarani sira atu prepara-an hodi besik liután ba Maromak, liuliu sarani sira buka atu muda hahalok aat sira no aplika buat ne'ebé di'ak.
“Kuarezma ne’e tempu ida ne'ebé mak santa kreda prepara ka disponibiliza ba ema sarani sira atu prepara sira-nia an  loron 40 nia laran, molok atu to’o ba iha selebrasaun páskua ne'ebé mak sai hanesan selebrasaun importante no boot liu hotu iha ema sarani sira-nia moris, kuarezma ita hatene ona, hanesan tradisaun hahú kedas hosi kuarta-feira sinzas, ne'ebé mak sarani sira ba simu sinzas, hodi hahú tempu ida ne’e, tempu ida ne’e ita bele konsidera mós hanesan tempu esforsu ida ne'ebé marka ho moris ema sarani sira nian, ne'ebé hahú ho sarani sira nia jejún, abstinénsia, sakrifísiu, no ema sarani sira-nia karidade ne'ebé tenke halo liután, no sarani sira-nia orasaun ne'ebé tenke maka’as liután,” esplika Padre Bento.
Padre Bento hateten tán katak, nu'udar sarani ne'ebé di'ak presiza iha moris espirituál ne'ebé liga ho moris konkretu. Moris di'ak ho haksolok la'os ho materiál ne'ebé sufisiente maibé moris haksolok tenke mai iha ema nia totalidade ka an tomak.

Ainaru, 16 Marsu 2022 – Xefe Grupu Haburas Suku Foho Ailiku, Juvinal da Costa, informa ba Timor News katak udan boot ne’ebé akontese durante loron tolu iha semana kotuk entre loron 11 to’o 13 Marsu ne’e estraga tiha sira-nia batar éktare ida ho balu ne’ebé seidauk kolleta tanba sei nurak hela.
“Udan boot loron tolu iha dia 11 to’o 13 liubá ami nia grupu Haburas Suku Foho Ailiku ne'e ami nia batar hamutuk éktare 12  maibé éktare ida ho balu mak hetan estragus, no ami nia fatin refere agora daudauk hetan ameasa boot hosi mota. […] La konsege kolleta tanba agora daudauk batar sei nurak hela. Nu'udar ema to’os-na’in sente triste tebes ho akontesimentu sira ne’e,” xefe grupu produtivu ne’e informa ba jornalista Timor News ohin (16/3) via telefone.
La’os batar de’it, maibé nia akresenta katak udan boot ne’e estraga mós ai-hán ne’ebé sira kuda hodi fó-hán karau ne’ebé sira-nia grupu hakiak.
Tanba ne’e nia reprezenta grupu refere no komunidade tomak, husu ba ministériu relevante atu bele tau atensaun no bele kria barajen hodi asegura sira-nia fatin.
"Nu’udar povu agrikultór halerik ne’ebé ami iha hakarak hato’o duni ba na’i-ulun sira katak, sira mak ami nia aman para ida ne’e katak setór agríkola ne'e iha parte ruma importante tebes nune’e ministériu relevante bele tau atensaun netik ba ami oinsá atu kria barajen hodi asegura ami nia fatin," Juvinal husu.
Grupu Haburas Suku Foho Ailiku nu'udar grupu ida iha Suku Foho Ailiku, postu-administrativu Hatu-hudo, munisípiu Ainaru.

Manatutu, 19 Marsu 2022 – Rezultadu eleisaun prezidensiál segunda volta iha sentru votasaun EBC São Bento Salau, suku Leo-Haat, postu-administrativu Soibada, Manatutu, hatudu katak kandidatu Prezidente Repúblika (PR) ho númeru sorteiu 2, Francisco Guterres Lú Olo, mak hetan vitória ho votu 151, no kandidatu ho númeru sorteiu 1, José Ramos-Horta, hetan votu 24.
Totál eleitór iha sentru votasaun refere hamutuk na’in-177, rezulta votu válidu hamutuk 175, iha votu nulu 2, branku 0, votu rezeitadu 0 no reklamadu 0.
Rezultadu hosi eleisaun no kontajen votu hosi fatin seluk iha rai-li’ur oras ne’e kontinua la’o, nune’e mós iha rai-laran ne’ebé oras ne’e ekipa STAE kontinua sura votu ba kandidatu númeru 1 no 2.

Manufahi, 19 Marsu 2022: Inan-faluk Mafalda dos Santos tinan 80, ho nia alin Fernanda da Silva (faluk) tinan 72, hela iha uma kondisaun atu monu, sábadu (19/03) ohin, la'o ain ho distánsia kilómetru 6 (6km), hosi Aitau área suku Daisua postu-administrativu Same, ba tuir votasaun iha estasaun votu Lianai aldeia Raimera suku Babulo postu-administrativu Same.
Faluk Mafalda dos Santos haktuir, “ami na'in-3 bin-alin mesak faluk, ami hosi suku Babulo maibé ami hela mesak iha Aitau área suku Daisua nian, ami la'o ain hosi Aitau tuku 5 dadeer-saan mai tuir votasaun iha ami-nia aldeia Raimera iha estasaun votu Lianai”.
Terseira idade ne'e hateten, iha uma sira na'in-3 maibé sira na'in-2 de'it mak ba tuir votasaun, tanba alin ida seluk la'o labele ona.
“Maske distánsia dook maibé ami hakarak tuir votasaun hodi hili ita-nia na'i-ulun Estadu nian, molok ami remata ami-nia jornada moris iha mundu ne'e," Mafalda informa.
Nune'e mós Eliza Fernandes tinan 40 resin seidauk hola mane, nu'udar subriña hosi faluk na'in-3 ne'e haktuir katak, “ha'u oan hosi faluk na'in-3 ne'e nia alin, maibé ha'u-nia inan mate iha ai-laran tanba militár Indonézia mak tiru, maibé agora ha'u seidauk hetan subsídiu ba veteranu nian tanba foin prosesu, ha'u hela ho ha'u-nia inan faluk na'in-3 ne'e tanba sira mak hakiak hafoin ha'u-nia inan mate iha ai-laran. Ha'u ho faluk na'in-3 ne'e halo rasik to'os kuda batar, ai-farina hodi sustenta ami-nia moris, maske inan faluk na'in-3 ne'e hetan hela subsidi terseira idade nian, maibé osan ne'e la to'o hodi hadia ami-nia uma ne'ebé ameasadu monu.
Vizínu Angelino Lobato, fó sasin katak, “ha'u sente triste tanba faluk na'in-3 ho nia subriña hela mesak iha uma ho kondisaun hali’is ona atu monu, tanba ne'e presiza hetan atensaun hosi Estadu hodi hadi’a sira-nia uma.
Tuir observadór iha estasaun votu Lianai, aldeia Rameira terseira idade balu ho kondisaun matan aat, inklui terseira idade sira seluk antusiazmu ba tuir votasaun.

Ainaru, 21 Marsu 2022 – Vítima Prefácio da Costa Coelho, informa katak, ahi hán mutuk tiha sira-nia uma ho dapur iha aldeia Ailora, suku Foho Ailiku, postu-administrativu Hatu-udu, munisípiu Ainaru, ohin (21/3) iha tuku 12:30 otl.
"Ami supila hela ai iha uma boot ida foin halo ne’e hateke sa’e mai uma ida ami hela ne’e ahi hán de’it ona la konsege salva sasán uma laran ahi hán hotu ami konsege foti de’it mak sasán lulik uma nian. Uma hodi hela ho dapur ahi hán hotu," informa Vitima Prefácio da Costa Coelho ba jornalista Timor News ohin ( 21/03) via telefone.
Prefácio rekomenda ba Governu sé bele tau netik matan ba tanba uma ne’ebé sira hela ahi hán hotu ona.
"Ida ne’e ha’u hakarak rekomenda ba Governu, tanba ida ne’e ba dala tolu ona primeiru iha 2019 ne’e ahi hán hotu, no foin lalais iha 14 ne’e ahi hán iha kalan viziñu sira mai konsege salva, ida ohin ne’e ahi hán hotu totál hela de’it  isin lolon ho sasán uma-lulik, ne’ebé ha’u husu ba Governu sé bele tau-matan netik ba tanba uma mós hotu ona ne’e ha’u atu ba hela loos iha ne’ebé,” Prefacio dehan.
Nia dehan, hosi parte Bombeiru mak ba to’o iha fatin akontesimentu hodi haree no rega ai balu ne’ebé ahi hán maibé la konsege atu salva uma ne’e.

Manufahi, 19 Marsu 2022 – Iha sentru votasaun simpangtiga, suku Daisua, postu-administrativu Same, eleitór sira tenke hein durante oras 4 nia laran mak foin vota fali tanba buletin votu la to’o, nune’e, eleitór sira sente la satisfaz ho Komisaun Nasionál ba Eleisaun (sigla portugés, CNE) no Sekretariadu Tékniku Administrasaun Eleitorál (STAE) nia servisu hodi realiza eleisaun prezidensiál períodu 2022-2027 nian iha Timor-Leste iha 19 Marsu ne'e.
Eleitór Miguel Araújo Viegas ho Maria da Costa Doutel lamenta ho situasaun ne'e, tanba sira dehan, “maske prosesu eleisaun hahú hala'o iha tuku 7:00 dadeer maibé to'o tuku 9 ho balu de'it buletin votu hotu ona, afeta ba eleitór sira tenke hein durante besik oras 4 nia laran hosi tuku 9 ho balu dadeer to'o tuku 13:04, foin tuir fali votasaun tanba buletin votu foin to'o iha sentru votasaun simpantiga”.
Iha fatin seluk, mosu mós protestu maka’as iha sentru votasaun paralelu iha STM Bekora, Dili, ne’ebé afeita eleitór rihun resin mak la hetan direitu hodi hodi tanba, tuir informasaun katak balu tama tiha ba maibé naran la eziste no barak mak la konsege vota tanba oras tuku 3 loro-kraik ona nune’e hapara.
CNE no STAE mós hetan krítika hosi parte kandidatu prezidente sira tanba eleitór barak mak lakon direitu atu vota.
Eleitór sira hato’o rekomendasaun ba CNE no STAE atu hadi’a sira-nia servisu iha eleisaun tuir mai nune’e buat hotu bele la’o tuir sidadaun hotu-hotu nia dezeju.

Indonézia, 10 Abríl 2020 – Provínsia Nusa Tenggara Timur (NTT), sai hanesan provínsia da-33 ne’ebé relata katak iha ona kazu pasiente pozitivu virus Corona. Porta-vóz governu nian ne’ebé responsável ba virus Corona iha NTT, Achmad Yurianto deklara iha 9 Abríl liubá katak kazu pasiente pozitivu Covid-19 eziste ida iha NTT, nune'e privínsia 33 mak afeitadu ona. Hanesan mós informasaun hosi mídia victorynews, Achmad Yurianto informa iha konferénsia imprensa katak iha ona kazu pasiente pozitivu virus Corona ida iha provínsia NTT.

Ainaru, 21 Marsu 2022 – Ensinu Báziku Sentrál (sigla portugés, EBC) I no II siklu Aitutu-Rina ne’ebé lokaliza iha aldeia Aitutu, suku Mulo, postu-administrativu Hatubuiliku, oras ne’e ninia kondisaun la dignu tebes hanesan fali nasaun osan laiha.
Problema ida ne’e EBC ne’ebé ho naran Sagrado Coração de Jesus Atitutu-Rina refere ninia Kordenadór Januário Cardos hato’o ba Timor News, ohin (21/3) via whatsapp, nia akresenta katak parte Governu la tau atensaun.
“Ami-nia eskola ne’e prodúz alunu barak demais ona maibé to’o agora Estadu ida nunka atu hakfodak liu ba ami-nia eskola ne’e kuitadu dalaruma udan ho anin maka’as ona ne’e ami ta’uk loos sé karik uma monu kona alunu sira. (Eskola ne’e) harii iha 2006/2007 to’o agora nafatin eskola iha uma aat,” Januário akresenta.
Nia dehan katak eskola ne’e iha sala aula lima (5) mak ho kondisaun aat tebes tanba didin de’it ho au-baluk no iha ku’ak luan barak ne’ebé halo dezde tinan 2006, no kadeira tuan sira tau direita iha rai leten. Oras ne’e estudante ativu hamutuk na’in-167 mak hala’o hela estudu iha ne’ebá.
“Estadu harii netik edifísiu sala neen (6) ba ami karik hanoin ami ne’ebé iha rurál ne’e,” nia dehan.
Aléin hosi ne’e, Januário mós hato’o problema seluk mak manorin voluntáriu balu kontinua oferese-an hodi hanorin sein saláriu mensál durante tinan sanulu (10) resin ona.
“Tau netik hanoin di’ak balu ba voluntáriu sira ne’ebé sei halerik hela ne’e,” nia husu ba Governu.

Ermera, 28 Marsu 2022 – Governu liuhosi Ministériu Administrasaun Estatál distribui daudauk ona ekipamentu eletrónika hanesan komputadór 1, printer 1 no UPS 1, ba suku hamutuk 452 iha teritóriu Timor-Leste.
Ministru Administrasaun Estatál, Miguel Pereira de Carvalho, iha serimónia distribuisaun ekipamentu eletrónika ne’ebé hahú hosi munisípiu Ermera, iha segunda (28/3) ne’e, hateten katak, “Governu komprometidu hodi hadi’a funsionamentu administrasaun suku iha teritóriu Timor-Leste nune’e bele fasilita suku sira kolabora ho órgaun no servisu administrasaun públika nian hodi tau-matan ba interese públiku no komunidade nian”.
Ministru ne’e dehan tán, distribuisaun ekipamentu eletrónika refere hahú hosi Ermera no sei kontinua ba munisípiu sira seluk, inklui RAEOA no Atauru. Tuir planu, distribuisaun tuir mai sei realiza iha Baukau, Dili no munisípiu sira seluk ne’ebé prevista atu konklui iha fulan Abril 2022 nian laran.

Dili, 25 Marsu 2022 – Itália la konsege hakat ba kopa mundiál 2022 hafoin nasaun refere hetan derota iha play-off wainhira joga kontra Masedónia Norte ho rezultadu golu 0-1, iha estádiu Renzo Barbera, Palermo, Itália, ohin (25/3) madrugada otl. Enkuantu Portugál pasa ba final play-off kopa mundiál 2022 Path C zona Europeia hafoin halakon tiha Túrkia ho golu 3-1, ohin (25/3) madrugada otl iha estádiu Dragão, Portugál.
Jogadór ekipa nasionál Itália, Marco Verratti, konsidera Itália nia fallansu atu hakat ba kopa mundiál 2022 ne’e hanesan mehi aat ida. Itália nia derota ida ne’e susar tebes atu rekupera tanba golu ida ne’ebé Masedónia Norte marka ne’e iha kedas minutu 90’+2’.
Enkuantu Portugál nia golu tolu kontra Túrkia ne’e marka hosi jogadór portugeza Otavio Monteiro (15’), Diogo Jota (42’) no Matheus Nunes (90+4’). No Túkia nia golu ida ne’e marka hosi Burak Yilmaz (65’).
Ho rezultadu hirak ne’e, iha finál play-off path C, Portugál sei joga kontra Masedónia Norte iha kuarta (30/3) 05:45 otl, hodi determina sé mak atu tama ba kopa mundiál 2022.

Dili, 23 Marsu 2022 - Sekretaria Estadu Formasaun Profisionál no Empregu liuhosi Diresaun Nasionál Empregu Exteriór (DNEE), ohin(23/3), haruka tán joven timoroan na’in haat-nulu-resin-ualu (48) ba servisu iha Austrália liuhosi programa PLS (Pacific Labour Scheme) no SWP (Seasonal Worker Program).
Iha intervista, Diretór DNEE, Filomeno Soares, hateten, “agradese ba Governu Austrália ne’ebé ohin bele simu tán joven timoroan na’in haat-nulu-resin-ualu (48) ba servisu iha Austrália, hó objektivu atu bele hetan esperensia no manán ema nia osan fila mai bele hadi’a ekonomía família no nasaun”.
Dirijente ba Diresaun ne’e mós husu ba kandidatu sira ba servisu reprezenta nasaun Repúblika Demokratika Timor-Leste, tanba ne’e servisu hatudu komportamentu ne’ebé di’ak, labele sees hosi sistema, nune’e bele hetan konfiansa hosi empregadór sira hodi emprega tán joven timoroan sira ne’ebé hein hela oportunidade servisu.
Traballadór timoroan na’in haat-nulu-resin-ualu (48) ne’e, sai hosi Aeroportu Internasionál Prezidente Nikolau Lobatu Timor-Leste iha oras 13:30 ho aviaun Qantas no iha óras 15:20 mak tún iha Aeroportu Darwin Australia.
Traballadór na’in haat-nulu-resin-ualu (48) ne’e kompostu hosi mane tolu-nulu-resin-rua (32), no feto sanulu-resin-neen (16), ne’ebé sei ba servisu liuhosi programa PLS na’in tolu-nulu-resin-lima (35) no SWP na’in sanulu-resin-tolu (13).

Dili, 29 Marsu 2022 – Kandidatu Prezidente Repúblika ho númeru sorteiu 8, Lere Anan Timur, hateten katak iha semana kotuk nia hasoru ona Prezidente Partidu CNRT, Kay Rala Xanana Gusmão, no nia hetan konsellu hosi Xanana Gusmão atu tetu no hanoin didi’ak molok deside atu fó apoiu ba kandidatu ida iha Eleisaun Prezidensiál (ElPrez) 2022 segunda volta.
“Ha’u hanoin katak ha’u-nia maun boot Xanana, ha’u ohin ha’u dehan katak sira ne’ebé mai hosi ai-laran ne’e ha’u hasoru sira hotu […] Ha’u hasoru tiha ona ha’u-nia maun Xanana, maibé ha’u-nia maun Xanana nunka konvida ha’u atu ba apoia CNRT. […] Nia hateten para dehan katak Jenerál Lere ba hanoin didi’ak, nia nu’udar maun, konsellu hosi ha’u-nia maun mak ida ne’e,” dehan Lere, iha konferénsia imprensa ne’ebé nia hala’o ohin (29/3), iha Pantai Kelapa, Dili.
Iha konferénsia imprensa ne’e, Lere mós deklara katak nia seidauk deside atu apoia loos sé iha ElPrez 2022 segunda volta, maibé iha tempu badak nia sei deklara ninia apoiu ba kandidatu ida hosi na’in rua ne’ebé avansa ba segunda volta mak hanesan, José Ramos-Horta no Francisco Guterres Lú Olo. Lere dehan nia sei apoia kandidatu ida ne’ebé promove diálogu no tau interese nasionál aas liu.
“Ha’u seidauk toma pozisaun (deside apoia sé) tanba hosi sorin maun Mari (Sekretáriu Jerál FRETILIN Mari Alkatiri), maun Lú Olo, no Taur (Prezidente PLP Taur Matan Ruak), sira na’in tolu hamutuk, hosi sorin fali maun Xanana ho maun Ramos-Horta hamutuk be ha’u seidauk toma desizaun ida,” dehan Lere.

Manufahi, 27 Marsu 2022 – Uniaun Nasionál Juventude Maubere (UNIJMA)/Ativista Pró-RDTL, hamutuk ho autoridade munisípiu Manufahi, ohin (27/3), halo kolleta ba batar éktare 12 iha aldeia Raimera, suku Babulu, postu-administrativu Same, Manufahi.
Prezidente Organizasaun Populár Traballadór Timor-Leste (OPTT), Ivo de Jesus Sequeira, hateten, atividade halo to’os ne’e ho objetivu atu kombate hamlaha no asegura seguransa ai-hán iha rai-laran, liuhosi halo to’os, natar no hakiak animál, hanesan daudauk ne’e UNIJMA realiza hela, tanba ekonómikamente Timor-Leste sei dependente ba nasaun seluk.
Administradór Arantes Isaac Sarmento, iha atividade kolleta ne’e hateten, “hanesan servidór Manufahi apresia no agradese ba UNIJMA, ajuda Estadu no Governu hodi dezenvolve área agrikultura iha Manufahi, ne’e pozitivu tebes atu hasa’e produsaun agríkola iha rai-laran”.
Nia akresenta katak parte Governu lokál iha munisípiu refere prontu apoia atividade kooperativa ne’ebé hala’o hosi movimentu UNIJMA, aproveita rai potensiál sira iha Manufahi hodi garante sustentabilidade seguransa ai-hán iha Timor-Leste.

Dili, 27 Marsu 2022: Prezidente Partidu Libertasaun Populár (PLP) no nu’udar mós atuál Primeiru-Ministru (PM), Taur Matan Ruak, hateten katak nia sei hasai ninia lisensa atu hodi ba apoia kandidatu Prezidente Repúblika, Francisco Guterres Lú Olo, iha Eleisaun Prezidensiál (ElPrez) 2022 segunda volta. Nia dehan katak Vise Primeira-Ministra Armanda Berta dos Santos mak sei asume fali servisu PM nian durante períodu lisensa.
“Ami hakarak servisu hamutuk para lori ami-nia kandidatu Prezidente Repúblika ba mandatu ida tán mak señor Lú Olo. […] Ha’u pasti sei hamriik, tempu badak tán ha’u sei hasai ha’u-nia lisensa, no ha’u-nia Vise Primeira-Ministra dona Berta mak sei asume pasta Primeiru-Ministru to’o ha’u-nia kampaña hotu para ha’u fila fali,” dehan Taur, ohin iha salaun Canossiana, Komoro, Dili, hafoin PLP hala’o tiha Kongresu Nasionál.
Prezidente PLP esplika katak apoiu ba Lú Olo ne’e ho objetivu atu hodi asegura nafatin estabilidade governativa iha Governu tuir mai wainhira koligasaun entre partidu tolu mak PLP, Frente Revolucionário de Timor-Leste Independente (FRETILIN) no Klibur Haburas Unidade Nasionál Timoroan (KHUNTO) kontinua hetan fiar hodi ukun.

Dili, 28 Marsu 2022: Vise-Ministru Saúde, Bonifácio Mau Coli dos Reis, simu vasina Covid-19 Sinovac ho ekipamentu médiku liuhosi Embaixadór Repúblika Populár Xína ba Timor-Leste, Xiao Jiangou, ohin (28/3) iha edifísiu SAMES, Kampung Alor, Dili.
"Governu Repúblika Populár Xína liuhosi Exelénsia Embaixadór iha Timor-Leste entrega tán mai Ministériu Saude ekipamentu sira mak hanesan Vasina Covid-19 Sinovac doze rihun 100 ho Seringa 20, ventilador 20, Oxijéniu konsentrator rihun 20, Testing Kits ba Covid-19 50 unidade, infusion bump 2, mákina anestezia 50, monitór ba pasientes 2, mákina ultrasound 50000, hand sanitizer no PPE 10000,” dehan Bonifácio.
Vise Ministru ne’e akresenta katak, Governu Repúblika Populár Xína nia apoiu mai Ministériu Saúde komesa ona iha tinan hirak liubá, hahú hosi koperasaun estabelese iha tinan 2004 no kontinua ho komitmentu apoiu nafatin mai Ministériu Saúde wainhira Timor-Leste infrenta situasaun difísil kombate surtu Covid-19.
Vise-Ministru Saúde lori Governu Timor-Leste nia naran hato'o agradasimentu ba asisténsia ne'ebé Governu Xína fó ba setór saúde iha Timor-Leste.

Ángola, 28 Marsu 2022: Ministra Saúde Timor-Leste, Odete Maria Freitas Belo, halo enkontru ho nia omólogu Ministru Saúde Brazil, Marcelo Antônio Cartaxo Queiroga Lopes, iha ámbitu reuniaun Estadu Membru CPLP nian ne'ebé realiza iha Luanda, Angola.
Durante enkontru, parte rua troka experiénsia servisu iha dezenvolvimentu sistema nasionál saúde, ko'alia mós kona-ba esperiénsia kombate pandemia Covid-19 no moras hada'et no mós moras la hada'et seluk ne'ebé dala-barak afeta saúde públika ohin loron nian.
Membru Governu na’in rua ne’e diskute mós kona-ba oinsá haforsa kooperasaun iha ámbitu dezenvolve área espesifikasaun iha saúde mak hanesan, haforsa servisu entomolojia iha Timor-Leste, Ministériu Saúde Brazil oferese kursu Diplomasia Saúde no área haforsa kapasidade profisionál saúde, diskute mós oinsá atu haforsa imunizasaun no hametin sistema farmasia iha Timor-Leste ba sistema ida sustentável liu, nu'udar Estadu Membru CPLP, Ministériu Saúde Brazil hatudu nia komitmentu atu kontinua fó apoiu hodi dezenvolve área saúde iha Timor-Leste.

Ataúru, 01 Abril 2022 – Ministru Administrasaun Estatál (MAE), Miguel Pereira de Carvalho, fó pose ba Administradór munisípiu Ataúru, Domingos Soares, ohin (01/4), iha Ataúru.
Iha serimónia fó pose ne’e MAE hateten, “Administradór munisipál nu’udar reprezentante Governu nian iha nível munisipál, nune’e, sei dirije no hala’o kompeténsia hirak ne’ebé Governu deskonsentra ona ba munisípiu sira”.
Nomeasaun Administradór munisípiu Ataúru ne’e hala’o liuhosi Rezolusaun Governu, ba mandatu tinan tolu nian, no bele renova fali, mínimu dala ida ba períodu hanesan.

Dili, 01 Abril 2022 – Sekretáriu Estadu ba Komunikasaun Sosiál (SEKOMS), Merício Juvinal dos Reis Akara, fó konsellu ba mídia ka órgaun komunikasaun sosiál sira katak labele divulga informasaun falsu ka dezinformasaun sira ne’ebé mosu hosi polítiku sira iha tempu kampaña. Nia husu atu mídia analiza didi’ak informasaun sira hosi kobertura ne’e molok divulga ba públiku.
“Hahú aban ne’e kampaña fila-fali ona tanba ne’e sei ataka malu fali ona, hatún malu fali ona, diskredita malu, dezinformasaun atu aumenta maka’as tán. Entaun ha’u hanoin ita ne’ebé mak servisu iha mídia ita-nia inimigu mak lia falsu ka hoax ne’e. Ita ba halo kobertura mai estuda halo didi’ak, halo análize ba informasaun ne’e, selae dalaruma ema lee fali hoax,” SEKOMS hato’o ida ne’e, ohin (01/4), wainhira hala’o sorumutuk ho jornalista sira iha sexta (01/4) ne’e, iha Palásiu Governu, Dili.
SEKOMS akresenta katak mídia nu’udar ajénsia ba sivilizasaun no iha misaun atu eduka sidadaun ho informasaun ne’ebé loos no kredível, tanba ne’e tenke servisu ho profisionál no imparsiál.

Dili, 04 Abril 2022 – Ministru Administrasaun Estatál (MAE), Miguel Pereira de Carvalho, hateten katak tinan oin (2023) Governu sei halo tán reabilitasaun ba sede suku hamutuk 52.
“Tinan oin sei reabilita tán sede suku 52,” MAE hateten, ohin (04/4), wainhira halo diskursu nu’udar Inspetór ba serimónia hasa’e bandeira ne’ebé realiza iha resintu Ministériu Administrasaun Estatál, Dili.
Nia dehan katak Governu konsege reabilita ona sede suku hamutuk 400 iha tinan rua nia laran. Nune’e, ba tinan oin sei reabilita tán sede suku 52.
“Iha area Dezenvolvimentu Rural ho nia ekipa halo esforsu bo'ot para atu garante Programa Nasionál PDIM bele lao ho suksesu iha tinan kotuk nomos Programa Nasionál Dezenvolvimentu Suku (PNDS) hamutuk ho Diresaun Nasionál Apoio Administrasaun Suku(DNAAS) iha tinan la to'o 2 nia laran bele konsege halo rehabilitasaun sede Suku hamutuk 400,” nia dehan.
Ministru ne’e akresenta katak oras ne’e parte MAE mós distribui daudauk hela komputadór no printer ba kada suku iha Timor-Leste.

Dili, 04 Abril 2022 – Ekipa servisu kunjunta hosi Servisu Migrasaun, IGT, Tributária, PNSIK no AIFAESA, hala'o atividade operasaun konjunta hodi kaptura sidadaun estranjeiru na’in-37 iha área Fatuhada no Hudi Laran, Dili, tanba uza vistu turista hodi halo atividade komersiál.
Komandante Setór Operasaun Servisu Migrasaun, Inspetór Polísia, Ernesto Maia, deklara katak sidadaun hirak ne’e kaptura liuhosi operasaun konjunta.
“Durante loron lima nia laran ita halo operasaun konjunta hamutuk ho IGT, Tributária, PNSIK, MTCI ne’ebé lidera hosi AIFAESA, tama sai fatin otelaria, karaoke no massage iha Dili laran hodi halo inspesaun ba sidadaun estranjeiru sira no konsege asegura sidadaun estrajeiru na’in-37 kompostu hosi feto 16, mane na’in-21 no ekipa konjunta lori sidadaun hirak ne’e ba edifísiu Migrasaun, Ministériu Interiór, Vila Verde hodi submete ba prosesu investigasaun,” relata Ernesto Maia, iha segunda (04/4) ne’e, iha nia knaar fatin Vila-Verde, Dili.
Nia dehan, inspesaun ne’e parte Migrasaun haree liu ba pasaporte no violasaun vistu, AIFAESA haree ba presu no data produtu enkuantu MTCI haree liu ba dokumentu lisensa kompañia hirak ne’ebé halo atividade komersiál.
“Sidadaun estranjeiru na’in-37 hosi Indonézia, Malázia no Kambodia, agora daudaun ita halo hela prosesu identifikasaun no iha na’in-5 mak seidauk mai aprezenta-an iha sede Migrasaun,” nia subliña.
Nia afirma, sidadaun estranjeiru sira ne’ebé viola lei sei aplika sansaun selu multa, maibé sira ne’ebé rekuza, nia parte sei submete lista naran sidadaun sira nian ba iha Ministériu Públiku atu prosesa tuir lei.
“Agora prosesu investigasaun la’o hela iha Servisu Migrasaun nian, ami halo identifikasaun hafoin de ida ne’e sei koordena ho Ministériu Públiku para bele hetan orientasaun tuir lei, karik iha indísiu forte ba prátika tráfiku umanu nian no krime seluk tán,” dehan nia.
Komandante Operasaun ne’e apela ba komunidade hotu-hotu atu halo kooperasaun di'ak ho autoridade seguransa karik deskonfia ema balu halo prátika tráfiku umanu nian bele informa lalais ba parte seguransa.

Dili, 07 Abril 2022 – Ministra Saúde, Odete Maria Freitas Belo, hateten katak planete Terra oras ne’e sofre moras liuliu liga ho mudansa klimátika.
Ministra hato’o asuntu ne’e iha komemorasaun loron Saúde Mundiál ne’ebé Ministériu Saúde realiza ohin (07/4) iha Kaikoli, Dili, ho tema ‘Ita-nia Planeta, Ita-nia Saúde’.
“Tema ne’e bastante pertinente ba kontextu atuál ne’ebé mundu enfrenta, tanba realidade hatudu mai ita katak ita-nia Planeta sofre moras. Ita hotu enfrenta impaktu hosi Mudansa Klimátika ka Climate Change!. Ita labele ignora efeitu hosi Mudansa Klimátika ba saúde umana. Fenómenu hanesan rai manas, rai malirin, inundasaun, rai nakdoko no erupsaun vulkânika, rai maran, anin boot, tempestade no eventu extremu seluk bele iha impaktu diretu ka indiretu ba ita-nia saúde, aléin ne’e bele mós provoka presaun maka'as ba fasilidade saúde no prestasaun servisu saúde ita nian. Au mezmu tempu, poluisaun, kontaminasaun bee-moos, saneamentu inadequadu (inklui jestaun lixu), ka risku balu hosi produtu kímiku ho impaktu negativu ne’ebé relasiona ho mudansa klimátika sai nu'udar ameasa ambientál ne’ebé urjente liu ba saúde públika iha ita-nia rai, iha ita-nia rejiaun no iha mundu tomak,” Ministra Odete dehan.
Nia husu ba timoroan hotu-hotu atu ida-idak prezerva saúde hodi hadi’a kualidade moris.
“Loron ida ne’e importante tebes tanba tinan-tinan nasaun hotu komemora hodi sensibiliza populasaun iha mundu kona-ba importánsia no valór atu preserva ita-nia saúde hodi hadi’a kualidade ita-nia moris,” Ministra dehan.

Dili, 07 Abril 2022 – Ministru Defeza, Filomeno da Paixão de Jesus hateten katak Estadus Unidus Amérika (EUA) sei oferese aviaun patrulla ida ba Timor-Leste iha tempu badak atu nune’e forsa Timor-Leste bele hala’o patrulla.
Ministru Filomeno hateten ida ne’e wainhira hamutuk ho Enkaregadu Negósiu Embaixada EUA, Tom Daley, halo inaugurasaun ba fatin Armazena Aero iha Aeroportu Baukau, iha kinta (07/4) ne’e.
“Governu deside fatin ne’e, tanba EUA sei oferese aviaun patrulla ida mai Timor-Leste iha tempu besik nia laran, nune’e forsa Timor bele hala’o patrulla iha parte kosta súl nian hodi asegura seguransa iha fatin refere,” dehan Ministru ne’e, haktuir divulgasaun ofisiál.
Nia hateten katak tuir planu Governu nian komponente Aereo sei tau iha fatin refere, tanba fatin ne’e estratéjiku, maibé la signifika aeroportu ne’e ba militár de’it, bele uza mós ba aeroportu sivíl.

Dili, 07 Abril 2022 – Ministra Saúde (MS), Odete Freitas Belo, hateten katak Timor-Leste oras ne’e enfrenta mós moras oioin ne’ebé kauza hosi poluisaun.
“Apesar de ita kontinua enfreta pandemia Covid-19, Timor-Leste enfrenta mós problema saúde sira seluk ne’ebé relasiona ho poluisaun hosi ita-nia rai, hanesan aumentu signifikativu moras kankru, infesaun respiratória, asma, moras kardiovaskulár. Tanba ne’e, tinan 2022, selebrasaun Loron Mundiál Saúde fokus atensaun ba líder mundiál sira atu hamutuk bele kompromete ba asaun ne’ebé kontribui ba planeta ida ne’ebé saudável, sustentável no ho abitante ne’ebé saudável,” Ministra dehan iha eventu komemorasaun loron Saúde Mundiál ne’ebé Ministériu Saúde realiza ohin (07/4) iha Kaikoli, Dili, ho tema ‘Ita-nia Planeta, Ita-nia Saúde’.
Nia akresenta, tanba ne’e, ho apoiu hosi Organizasaun Mundiál ba Saúde (OMS)-SEARO, Ministériu Saúde lidera prosesu revisaun Planu Estratéjiku Nasionál Saúde Ambientál no Sanitária ne’ebé kobre períodu 2021-2026.
“Durante tinan ikus, Ministériu Saúde haforsa kapasidade rekolla, análize no publikasaun dadus hosi sistema informasaun saúde, relatóriu hosi Monitorizasaun no Avaliasaun Programa xave sira hosi Saúde Públika, inklui mós dadus estatístiku hosi Vijilánsia Epidemiolójika hodi fasilita resposta ne’ebé adekuada hodi minimiza impaktu hosi mudansa klimátika,” nia hateten.

Timor News, 13 Abril 2022 – Pájina ofisiál Facebook Bíblia no Orasaun husik hela reflesaun importante ida kona-ba importánsia hodi hadomi no respeita inan-aman inklui família sira hotu atu ita bele haksolok, hakmatek no iha vida naruk durante moris iha mundu ne’e, refere ba bíblia antigu testamentu, Efesu kapítulu 6 versíkulu 2 to’o 3.
Liuhosi reflesaun ne’e, fó hanoin ba ita atu bele kumpriende katak hadomi no respeitu ne’e parte ida moris nian, no husu atu ita labele haluha katak fofoun ita moris, inan-aman no família sira mak hadomi uluk ita. Ida ne’e prátika umana no realidade maibé jeralmente ema barak bainhira tama iha adolénsia no sai bo’ot, sira hadomi liu fali sira-nia doben, ema ne’ebé sira foin koñese hodi hamihis tiha fali respeitu no domin ba inan-aman no família sira.
Domin no respeita bele ekspresa liuhosi meiu oioin. Maneira simples ho valór aas, purezemplu, kuidadu sira no iha ba sira bainhira sira presija. Se ita nia inan-aman ka família ne’ebé fó ona tempu barak hodi kuidadu ita presija ita-nia tulun ita ignora tiha, oinsá mak ita bele fó fali importánsia ba ema ida ne’ebé ita foin koñese maibé presija ita-nia tulun? Se ita haluha hodi selebra aniversáriu ita-nia inan-aman sira nian, oinsá mak ita bele gasta fali osan, hanesan hola prezenti, no tempu hodi selebra fali aniversáriu ema ne’ebé foin ita koñese nian?
Ba ita hotu, bele ka lae ita kuidadu fali ita-nia inan-aman ne’ebé kuidadu ona ita ba tempu naruk no respeita sira, inklui ita-nia família sira bainhira ita bo’ot ona? Tempu ba ita ida-idak atu reflete.

Dili, 20 Abril 2022 – Rezultadu provizóriu eleisaun prezidensiál 2022 segunda volta hosi munisípiu Aileu nian ne’ebé sistema STAE ilustra ofisialmente hatudu katak kandidatu Prezidente Repúblika ho númeru sorteiu 1, José Ramos-Horta, mak hetan votu maioria hamutuk 20.176 (72.74%), enkuantu kandidatu ho númeru sorteiu 2, Francisco Guterres Lú Olo, hetan votu 7.560 (27.26%).
Rezultadu refere mai hosi totál ata munisípiu Aileu nian hamutuk 73 ne’ebé STAE dizita hotu ona. Eleitór iha munisípiu refere ne’ebé partisipa iha eleisaun segunda volta hamutuk 28,006 ka 83.52% hosi totál eleitór rejistadu 33.531.
Feto nia partisipasaun iha eleisaun segunda volta ne’e iha Aileu hamutuk 13.161 (46.99%) no mane 14.845 (53.01%). Informasaun hirak ne’e mak provizoriamente STAE fó sai, maibé ata sira munisípiu Aileu nian apura hotu ona.

Dili, 13 Abril 2022 – Konsellu Ministru hala’o sorumutuk, ohin (13/4) iha Palásiu Governu, Dili, no delibera ona atu autoriza prosedimentu aprovizionamentu ba konkursu públiku internasionál ba adjudikasaun kontratu ezekusaun obra konstrusaun Unidade Pediátria no kuidadu koronáriu intensivu iha Ospitál Nasionál Guido Valadares (sigla portugés HNGV).
Governu nia komunikadu imprensa ofisiál ne’ebé Timor News asesu haktuir katak, projetu ne’ebé aprezenta hosi Ministra Saúde, Odete Maria Freitas Belo, ne’e ho objetivu prinsipál atu hadi’a asesu no kualidade kuidadu espesializadu ne’ebé presta iha HNGV, liuliu ba internamentu ba kazu emerjénsia no urjénsia pediátrika.
Sei hadi’a ho di’ak liután mós resposta nasionál ba surtu esporádiku no emerjente dengue, kolera ka surtu seluk ho impaktu boot ba saúde públika, liuliu ba bebé foin moris, labarik no adolesente sira, haktuir komunikadu ofisiál refere.

Dili, 20 Abril 2022: Primeiru-Ministru, Taur Matan Ruak, hateten katak oras ne’e Ministériu Administrasaun Estatál (MAE) halo hela preparasaun ba serimónia fó pose ba José Ramos-Horta nu’udar Prezidente Repúblika Timor-Leste ba períodu 2022-2027.
“Ami ko’alia asuntu tolu (inklui), Preparativu ba tomada pose ba Prezidente eleitu. […] Preparasaun la’o hela Ministériu Estatál (MAE) mak halo iha Tasi-Tolu, espera katak preparative sira la’o di’ak para ke to’o loron tomada pose bele akontese. Governu halo esforsu hotu para ida ne’e bele akontese,” Primeiru-Ministru informa ida ne’e, ohin (20/4), hafoin hasoru malu ho Prezidente Repúblika, Francisco Guterres Lú Olo, iha Palásiu Prezidensiál, Dili.
Primeiru-Ministru mós hato’o ninia kongratulasaun ba José Ramos-Horta tanba hetan votu maioria hosi eleitór sira hodi sai nu’udar Prezidente Repúblika ba períodu 2022-2027.
“Ha’u aproveita kongratula kandidatu eleitu Dr. José Ramos-Horta,” nia dehan.

Dili, 14 Abril 2022 – Reitór Universidade Nasionál Timor Lorosa’e (UNTL), João Soares Martins, ho estrutura hala’o konferénsia imprensa ida hodi hato’o sira-nia lamentasaun relasiona ho kandidatu Prezidente Repúblika ho númeru sorteiu 1, José Ramos-Horta (RH), ninia deklarasaun ne’ebé temi iha debate Kandidatu Eleisaun Prezidensiál segunda volta, iha kuarta (13/4) kalan ne’e, tanba konsideradu hanesan minimiza UNTL nia kualidade.
“Universidade Nasionál Timor Lorosa’e (UNTL) respeita ninia profesór sira, funsionáriu no estudante ida-idak ninia sentidu votu no lakohi influensia ema ida atu vota ba kandidatu ne’ebé de’it. UNTL hakarak de’it defende nia an iha Estadu no sosiedade tomak nia oin. UNTL haksolok tanba UNTL nia naran temi beibeik iha debate prezidensiál. Maibé UNTL mós lamenta teb-tebes ho liafuan ne’ebé mak mai hosi kandidatu maun boot Dr. José Ramos-Horta iha debate hori-kalan ne’ebé mak hatún uitoan imajen UNTL nian hodi minimiza kualidade UNTL,” Reitór UNTL dehan iha konferénsia imprensa ne’ebé hala’o ohin (14/4).
Reitór dehan katak UNTL hetan beibeik avaliasaun hosi instituisaun independente ANAA ne’ebé ho membru júri nasionál no internasionál no hetan predikadu akreditasaun A. Nia akresenta, UNTL kontribui ona ba formasaun rekursu umanu no ba funsionamentu Estadu durante tinan 20 resin ona. Nia husu mós ba kandidatu Prezidente eleitu tuir mai atu kontinua apoia UNTL hodi nafatin kontribui ba Timor-Leste.
Enkuantu RH, hafoin remata debate, halo kedas esplikasaun katak ninia deklarasaun ne’e hanesan hodi halimar tanba ne’e públiku labele konsumu de’it ida ne’e.
“Ida ne’e hanesan halimar, ha’u hateten ne’e halimar tanba Lú Olo (Francisco Guterres Lú Olo, kandidatu Prezidente ho númeru sorteiu 2) halo kursu iha UNTL depois nia interpretasaun ba konstituisaun sala loos mak ha’u hateten. Ne’e buat ida ke ita halimar. Universidade balu bele di’ak teb-tebes maibé estudante balu la di’ak,” RH dehan.

Dili, 14 Abril 2022 – Ekipa Inspesaun Jerál ba Jogus (sigla Portugés, IGJ) ne’ebé lidera hosi Dolores Martins, hapara tiha atividade hosi kompañia Bet First Online Lda tanba halo negósiu jogu Toto Bola sein lisensa hahú kedas hosi tinan 2016 to’o agora.  Antes ne’e IGJ fó ona notifikasaun ikus maibé kompañia nafatin lakohi kolabora ho Governu.
“Durante ne'e ami tun mai halo inspesaun no fó ona ultimatu ba kompañia ne’e maibé sira kontinua la kolabora, tanba ne’e mak parte hosi IGJ mai hapara tiha atividade jogu”, Dolores Martins afirma.
Atividade inspesaun ne’e involve mós PNTL no ekipa hosi institusaun rua ne’e rekolla ona material hotu negósiu nian hanesan komputadór sira iha kompañia refere, no lori ona ba hatama iha eskuadra Aimutin.

Vikeke, 17 Abril 2022 – Saudozu Sebastião Gomes nia inan-aman husu ba parte Govern atu tau-matan didi’ak ba área rurál sira iha Timor-Leste tanba komunidade sira iha área rurál hasoru susar barak.
“Tenke tau-matan ba ami, la’os mai Waimori (suku Waimori iha Vikeke) mesak de’it maibé ba hotu-hotu. […] Atan oan sira iha kraik ne’e sé mak atu haree. Ami terus hamutuk hela iha ne’e,” Sebastião Gomes nia aman, Afonso Gomes, hato’o ba Timor News ohin (17/4), iha nia hela fatin suku Waimori, munisípiu Vikeke.
Nia akresenta katak, Governu presiza identifika didi’ak susar oioin ne’ebé komunidade sira hasoru iha área rurál hodi buka solusaun, no labele halimar de’it ho polítika ne’ebé laiha rezultadu.
Saudozu Sebastião Gomes hetan oho iha 28 Outubru 1991 iha Igreja Motael, Dili, wainhira militár Indonézia halo asaltu. Hafoin nia mate, iha 12 Novembru 1991 joven sira organiza malu hodi halo demonstrasaun hahú hosi Motael to’o semitériu Santa Krúz, no iha ne’ebá mak mosu masakre Santa Krúz hafoin militár Indonézia halo agresaun hodi hamate no hakanek joven timoroan lubuk ida.

Dili, 19 Abril 2022 – Eiz Komandante En Xefe FALINTIL no nu’udar mós atuál Prezidente partidu CNRT, Kay Rala Xanana Gusmão, apela ba timoroan hotu-hotu atu simu rezultadu eleisaun prezidensiál (ElPrez) 2022 segunda volta nian no labele provoka situasaun.
“Husu de’it ba povu tomak, ba grupu hotu-hotu atu labele provoka situasaun. Ita tinan 20 ukun-an ita tenke hatudu katak ita iha ona maturidade polítika iha situasaun oioin de’it, situasaun difísil situasaun fásil, maibé iha situasaun hanesan ne’e labele hatudu imaturidade hodi ameasa. […] Husu ba Polísia husu ba F-FDTL husu ba instituisaun hotu-hotu atu apela ba páz. […] Ha’u husu atu hakmatek, respeita povu nia desizaun para labele akontese tán buat aat iha ita-nia rain. […] Sé mak lakon, lakon. Ne’e demokrasia, povu mak hili,” Xanana hato’o apelu ne’e, ohin (19/4), hafoin nia ezerse tiha nia direitu ba vota iha Balibar, Dili.
Kay Rala Xanana Gusmão, akresenta mós katak wainhira kandidatu Prezidente Repúblika Timor-Leste ba períodu 2022-2027 ne’ebé nia apoia ho númeru sorteiu 1, José Ramos-Horta, lakon iha eleisaun segunda volta, Xanana prontu simu rezultadu tanba povu nia desizaun.
“Pasénsia. Estado de Direito Democrático ne’e katak Demokrasia iha povu nia liman tanba ne’e ita tenke respeita, tenke respeita no kontribui,” dehan Xanana iha fatin hanesan.
Enkuantu Eiz Xefe Estadu Maiór F-FDTL no nu’udar mós atuál Prezidente PLP, Taur Matan Ruak, hato’o mós apelu ba timoroan sira atu hakmatek no prepara-an hodi kontribui maka’as liután.
“Hakmatek no prepara-an para servisu maka’as liután,” Taur hateten, ohin iha sentru votasaun eskola EBF Metiaut, Dili, hodi responde ba jornalista sira-nia pergunta kona-ba ninia apelu ba povu wainhira eleisaun remata.
Kona-ba rezultadu eleisaun segunda volta nian, Taur Matan Ruak hateten katak nia la preparadu ba lakon tanba nia fiar katak kandidatu ne’ebé nia apoia ho númeru sorteiu 2, Francisco Guterres Lú Olo, mak sei manán.
“Ha’u la preparadu para lakon, maibé manán,” dehan Taur iha fatin hanesan.

Dili, 19 Marsu 2022 – Rezultadu eleisaun prezidensiál segunda volta iha Melbourne, Austrália, hatudu katak kandidatu Prezidente Repúblika (PR) ho númeru sorteiu 1, José Ramos-Horta, mak hetan vitória ho votu 46, kandidatu ho númeru sorteiu 2 hetan votu 30, no iha votu nulu 3.
Rezultadu hosi eleisaun no kontajen votu hosi fatin seluk iha rai-li’ur oras ne’e kontinua la’o, hanesan mós iha rai-laran ne’ebé oras ne’e ekipa sira sura daudauk ona votu ba kandidatu númeru 1 no 2.
Prezidente partidu CNRT, Kay Rala Xanana Gusmão, ohin, apela no ba timoroan hotu-hotu atu labele provoka situasaun. Nune’e mós Sekretáriu Jerál FRETILIN, Mari Alkatiri, apela ona militante FRETILIN sira atu kontinua mantéin páz no estabilidade.
“Sira hatene katak labele sobu páz no estabilidade,” Alkatiri dehan, ohin iha Faról, Dili.

Korea Súl, 24 Fevereiru 2020 – Pasiente ida hetan infeksaun Vírus Corona iha Korea Súl, relata katak mate ona iha Domingu (23/02). Sentru Prevensaun no Jerensiamentu Dezastre Korea Súl (sigla Inglés, KCDC) rejistra vítima mate hosi Vírus Corona ho total ema na’in-7. Pasiente ne’ebé mate, mane ida ho idade 62 ne’ebé durante ne’e hetan tratamentu iha Ospitál Daenam, Cheongdo, Korea Súl.Iha komunikadu ofisiál ne’ebé divulga hosi CNN, governu sei kondúz investigasaun relasiona ho posivel relasaun entre vítima mate dahituk no diseminasaun Vírus Corona. Dadus hosi KCDC rejistra kazu foun 161ne’ebé relata iha loron ida. Nune’e, total kazu infeksaun Covid-19 hamutuk 763 iha Korea Súl. Ministru Defeza Korea Súl hateten, kuaze ema na’in-11 pozitivu Corona, na’in-8 hosi forsa maritime, forsa aérea no korpu naval.To’o oras  ne’e, kuaze métade kazu infeksaun Corona 455 hosi sarani Igreja Shincheonji iha Daegu. Hosi kazu 161 ne’ebé foin relata, 131 hosi Daegu no 129 hosi sarani Igreja.

Dili, 19 Abril 2022 – Sekretáriu Jerál partidu FRETILIN, Mari Alkatiri, afirma katak nia hatene kandidatu Prezidente Repúbliku ho númeru sorteiu 2, Francisco Guterres Lú Olo, mak sei manán iha eleisaun prezidensiál 2022 segunda volta.
“Ha’u la admite karik la manán, ha’u hatene sei manán,” Alkatiri dehan, ohin (19/4) iha sentru votasaun EBF Farol, Dili.
Alkatiri mós apela ba militante FRETILIN sira atu labele sobu páz no estabilidade durante prosesu tomak eleisaun nian.
Iha fatin no tempu hanesan, kandidatu númeru 2 hateten katak nia garante sei manán maibé husik povu mak deside.
“Ha’u garante ida ne’e (manán) maibé husik rezultadu povu mak determina. Demokrasia hanesan ne’e duni, lakon ka manán ha’u sempre hateten katak ho dignidade,” Lú Olo dehan.
Kandidatu ne’e mós akresenta katak nia pronto kontribui nafatin ba Estadu no nasaun wainhira lakon iha eleisaun ida ne’e.

Dili, 20 Abril 2022 – Rezultadu provizóriu eleisaun prezidensiál 2022 segunda volta hosi munisípiu Lautén nian ne’ebé sistema STAE ilustra ofisialmente hatudu katak kandidatu Prezidente Repúblika ho númeru sorteiu 1, José Ramos-Horta, mak hetan votu maioria hamutuk 17.027 (50.09%), enkuantu kandidatu ho númeru sorteiu 2, Francisco Guterres Lú Olo, hetan votu 16.968 (49.91%). Ho nune’e, Ramos-Horta lori votu hamutuk 59 hodi hakat liu Lú Olo, maibé eziste hela votu reklamadu hamutuk 74 hosi Lautén ne’ebé sei tetu didi’ak fali hosi apuramentu finál CNE nian.
Rezultadu provizóriu refere mai hosi totál ata munisípiu Lautén nian hamutuk 80 ne’ebé STAE dizita hotu ona no eziste votu reklamadu 74, branku 82 no nulu 390. Eleitór iha munisípiu Lautén ne’ebé partisipa iha eleisaun segunda volta hamutuk 34.541 ka 72.52% hosi totál eleitór rejistadu 47.630.
Feto nia partisipasaun iha eleisaun segunda volta ne’e iha Lautén hamutuk 17.279 (50.02%) no mane 17.262 (49.98%). Informasaun hirak ne’e mak provizoriamente STAE fó sai, maibé ata sira munisípiu Lautén nian apura hotu ona.

Dili, 20 Abril 2022 – Kandidatu Prezidente Repúblika ho númeru sorteiu 1, José Ramos-Horta, ne’ebé hetan apoiu hosi Eiz Prezidente Repúblika Timor-Leste Kay Rala Xanana Gusmão ho nia partidu CNRT, eleitu tán dala ida ba Prezidente Repúblika Timor-Leste períodu 2022-2027 bazeia ba rezultadu finál kontajen votu eleisaun prezidensiál 2022 segunda volta ne’ebé STAE halo.
Rezultadu final provizoriu ne’ebé ilustra hosi STAE nia sistema hatudu katak Ramos-Horta hetan votu maioria hamutuk 397.145 (62.09%), no kandidatu ho númeru sorteiu 2, Francisco Guterres Lú Olo, hetan votu 242.440 (37.91%). Rezultadu refere mai hosi totál ata hamutuk 1.200 ne’ebé STAE dizita hotu ona.
Ramos-Horta molok ne’e sai ona nu’udar Prezidente Repúblika Timor-Leste iha tinan 2007-2012 ne’ebé hetan mós apoiu hosi Eiz Prezidente Repúblika Timor-Leste Kay Rala Xanana Gusmão.

Dili, 27 Abril 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), ohin (27/4) haruka tán traballadór timoroan na’in neen-nulu-resin-ida (61) ba servisu iha Austrália.
Iha entrevista Diretór DNEE, Filomeno Soares, hateten, “ohin Governu Timor-Leste liuhosi SEFOPE marka tán istória ida hodi haruka joven timoroan na’in ne’en-nulu-resin-ida (61) ba servisu iha Austrália hodi bele hadi’a sira-nia moris.
Diretór ne’e mós agadese ba Governu Australia ne’ebé nafatin iha komitmentu hodi simu timoroan sira ba servisu, hodi bele redúz númeru dezempregu iha nasaun Timor-Leste, no bele hasa’e kresimentu ekonómika nasaun.
Timoroan na’in ne’en-nulu-resin-ida (61) ne’e, ema na’in rua-nulu-resin-lima (25) sei ba servisu iha kompañia Down to Earth, na’in sanulu-resin-haat (14) sei ba servisu iha kompañia Connect Group & Monte & Son, ema na’in sanulu-resin-rua (12) sei ba servisu iha kompañia Cable Beach, no ba servisu iha kompaña T& CDO & SON ema na’in sanulu (10).

Centro Nacional Chega (CNC) Institutu Públiku liuhosi Divizaun Edukasaun no Formasaun (DEF) servisu hamutuk ho Eskola Colégio Apostolu Paulo Raman Bote Lasaun Atsabe, Ermera, realiza aktividade formasaun Hatutan Memória ba estudante na’in-50. 
Objetivu hosi formasaun ne’e mak atu hasa’e estudante sira-nian koñesimentu kona-ba oinsá mak bele hakerek inan no aman-sira nia istória luta ba ukun rasik-an. Ofisial Hatutan Memória, Luis Garçia enkoraja estudante sira atu hakerek inan, aman no família sira-nia istória luta ba ukun rasik-an tanba sira nia istória importante tebes. 
Estudante no professor sira kontente no agradese ba CNC ne’ebé realiza ona atividade formasaun refere tanba liuhosi formasaun ne’e bele aumenta sira nia koñesimentu hakerek nian.

Dili, 20 Abril 2022 – Rezultadu provizóriu eleisaun prezidensiál 2022 segunda volta hosi munisípiu Vikeke nian ne’ebé sistema STAE ilustra ofisialmente hatudu katak kandidatu Prezidente Repúblika ho númeru sorteiu 2, Francisco Guterres Lú Olo, mak hetan votu maioria hamutuk 29.164 (68.24%), enkuantu kandidatu ho númeru sorteiu 1, José Ramos-Horta, hetan votu 13,572 (31.76%).
Rezultadu refere mai hosi totál ata munisípiu Vikeke nian hamutuk 92 ne’ebé STAE dizita hotu ona. Eleitór iha munisípiu refere ne’ebé partisipa iha eleisaun segunda volta hamutuk 43.158 ka 74.53% hosi totál eleitór rejistadu 57.909.
Feto nia partisipasaun iha eleisaun segunda volta ne’e iha Vikeke hamutuk 21.026 (48.72%) no mane 22.132 (51.28%). Informasaun hirak ne’e mak provizoriamente STAE fó sai, maibé ata sira apura hotu ona.

Portugál, 20 Abril 2022 – Prezidente Repúblika Portugál, Marcelo Rebelo de Sousa, hato’o felisitasaun ba José Ramos-Horta ne’ebé eleitu nu’udar Prezidente Repúblika Timor-Leste iha eleisaun prezidensiál 2022, ba period 2022-2027. Marcelo Rebelo mós konfirma ninia vizita ba Timor-Leste iha okaziaun selebra loron Restaurasaun Independénsia Timor-Leste nian ba dala-20 no sei partisipa mós iha serimónia fó pose ba Prezidente Repúblika eleitu foun, haktuir Notícias ao Minuto.
“Xefe Estadu Portugés, Marcelo Rebelo e Sousa, ko’alia ohin liuhosi telefone ho José Ramos-Horta, hodi transmite felisitasaun koloroza ba ninia eleisaun ba Prezidente Repúblika Timor-Leste. […] Tuir nota ne’ebé publika iha sítiu ofisiál Prezidénsia Repúblika Portugeza iha internet, iha konversa ne’e refere ba vizita iha fulan oin, hosi Marcelo Rebelo de Sousa ba Timor-Leste, hodi partisipa iha komemorasaun aniversáriu independénsia ba dala-20 no sei prezente iha fó pose ba Prezidente foun iha 20 Maiu,” haktuir informasaun ofisiál divulga hosi Notícias ao Minuto.
Prezidente Repúblika Portugál ninia felisitasaun ba Ramos-Horta ne’e lori povu Portugeza nia naran inklui nia rasik, no dezeja votu susesu ba Ramos-Horta durante ninia mandatu.

Dili, 27 Abril 2020 – Bazeia ba relatóriu hosi edifísiu notísia AFP, iha Segunda ne’e (27/4), populasaun 3.003.344 iha mundu tomak infektadu virus Corona. Totál kazu mate hamutuk 209.388. Totál kazu infektadu iha Europa hamutuk 1.393.779 no mate 126.233. Estadus Unidus Amérika (EUA), nasaun ne’ebé diseminasaun surtu Covid-19 la’o lalais liu. EUA oras ne’e iha kazu konfirmadu 980.008 resin no mate 55.637. Tanba ne’e, kazu sira ne’e pursentu 80 mak iha Europa no EUA.

Dili, 05 Maiu 2022: Membru FALINTIL – Forsa Defeza Timor-Leste (F-FDTL) hamutuk na’in-11 sei ba tuir kompetisaun tiru Australian Army Skills at Army Meeting (AASAM) iha Austrália, haktuir Relasaun Públika F-FDTL nia divulgasaun ohin (05/5).
Komandante Sentru Formasaun Treinu, Koronél Cesário Salustiano Marçal Ximenes ‘Haksolok’ hateten, ohin iha Metinaru katak, durante ne’e sira halo hela preparativu ba selesaun ne’ebé mai hosi nível Instituisaun Militár nian liuliu Komponente no Unidade hotu-hotu.
“Iha na’in-11 mak prienxe rekezitu iha selesaun ida ne’e no durante fulan rua nia laran sira simu treinamentu hosi asesór australianu,” nia dehan.
Komandante ne’e dehan katak iha loron 13 fulan ida ne’e sira sei aranka ba Austrália hodi halo tán preparative iha ne’ebá durante loron sanulu, molok tuir kompetisaun refere hamutuk ho Forsa Estadus Unidus Amérika.

Vikeke, 21 Abril 2022 – Eiz Xefe suku Waimori, Américo Soares, hateten katak povu iha suku refere ne’ebé lokaliza iha postu-administrativu Vikeke Vila, Vikeke, durante ukun-an ne’e halerik beibeik ba Estrada no eletrisidade ne’ebé to’o oras ne’e kontinua sai hanesan difikuldade boot ida ba sira.
“Difísil tebes wainhira tempu udan ne’e estrada sira ne’e kareta labele liu ba mai, só ami ateru fali mak kareta bele liu. Prioridade liu mak estrada ne’e, Estrada di’ak ona mak bele halo tán buat sira seluk ne’e. Eletrisidade mós hanesan, uluk to’o agora dehan atu halo maibé atu halo ne’e ha’u la hatene halo bainhira. Durante ne’e komunidade sira sosa rasik Tenaga Surya hodi fó naroman netik ba sira nia oan sira kalan estuda,” Eiz Xefe suku ne’e informa, ohin (21/4) iha nia knua Waimori.
Nia mós husu ba Prezidente Repúblika foun ne’ebé eleitu atu konvense parte Governu hodi tau-matan ba sira-nia suku.
“Ba Prezidente foun ami husu halo netik ami-nia estrada ho eletrisidade ne’e,” nia husu.

Ermera, 10 Maiu 2022 - Vise-Ministru Saúde, Bonifácio Mau Coli dos Reis, hala'o supervizaun no monitorizasaun ba Sentru Saúde Hatolia A no Sentru Saúde Komunitária Hatolia B Munisípiu Ermera, hodi haree dezempeñu servisu no observa direta servisu rutina sira inklui vasina Covid-19 ne'ebé mak pesoál saúde sira hala'o.
Vise-Ministru Saúde ho ekipa hahú haree mekanizmu hodi jere servisu no kompozisaun atividade ne'ebé integra ba programa Saúde iha Família. Haree mós distribuisaun rekursu umanu atu intensifika prestasaun kuidadu saúde primária ho objetivu prinsipál atu identifika problema saúde inan ho oan, manutrisaun, nomós moras hada'et no la hada'et sira ne'ebé komunidade infrenta, hodi halo intervensaun iha terenu no bele redus taxa mortalidade iha Timor-Leste.
Vizita ne’e akompaña hosi Diretór Saúde Públika dr. Frederico Bosco no Diretór Saúde na Família Vitor Soares Martins.

Dili, 22 Abril 2022 – Kandidatu ho númeru sorteiu 2 iha eleisaun prezidensiál 2022, Francisco Guterres Lú Olo, hateten katak nia simu rezultadu eleisaun ho hakmatek tanba povu rasik mak hili, no nia mós fó parabéns ba kandidatu ho númeru sorteiu 1, José Ramos-Horta, ne’ebé hetan vitória bazeia ba rezultadu apuramentu finál provizóriu hosi STAE.
“Ida ne’e mak vontade povu nian ne’ebé expresa liuhosi buletin votu direitu, polítiku no demokrátiku ida ne’ebé garante hosi konstituisaun repúblika. Ha’u simu rezultadu eleisaun segunda ronda ho laran hakmatek no haksolok tanba povu rasik mak hili ninia Prezidente Repúblika ba tinan 5 tuir mai. Parabéns ba Dr. José Ramos-Horta, Prezidente eleitu ba mandate 2022-2027,” Lú Olo deklara,  ohin (22/4), iha salaun Luz Clarita, Dili.
Lú Olo mós dehan, nia fiar katak José Ramos-Horta sei koopera di’ak ho parte hotu-hotu liuliu órgaun soberanu sira seluk hodi kontinua dezenvolve Timor-Leste.
“Ha’u fiar katak ita-boot sei koopera ho Parlamentu Nasionál, ho VIII Governu Konstitusionál no Tribunál Rekursu atu hatutan konkista sira ne’ebé ita hetan ona iha tinan lima. Parabéns mós ba povu Timor-Leste tomak,” nia dehan.

Manufahi, 25 Abril 2022 – Komunidade iha suku Klakok, postu-administrativu Fatuberliu, iha domingu (24/4) ne’e, fura bee no hetan fali mina no gás lakan hosi rai okos iha área Webikas.
Administradór munisípiu Manufahi, Arantes Isaac Sarmento, ohin (25/4), informa katak, Administradór postu-administrativu Fatuberliu informa ona deskobrimentu ida ne’e ba nia, no pasa ona informasaun ba Ministru Administrasaun Estatál hodi hato’o direita fali ba Ministru Petróleu no Minerál atu bele haruka ekipa Jeolojia ba fatin refere hodi justifika loloos.
Arantes esplika, parte polísia mós hapara kedas atividade fura bee ne’e no tau seguransa iha fatin refere hodi entrega ba Estadu at uhalo estudu ba gás no mina ne’ebé mosu hosi rai okos ne’e.
Administradór munisipál ne’e hateten katak, fatin ne’ebé gás no mina mosu ne’e la tama iha área survey ne’ebé ekipa tékniku hosi Timor Resource halo iha tinan hirak ba kotuk. Ekipa hosi Timor Resource halo de’it survey iha postu-administrativu Alas no Same.

Indonézia, 26 Abril 2022 – Prezidente Repúblika Indonézia, Joko Widodo alias Jokowi, anunsia proibisaun ba exportasaun matéria-prima mina sona ka mina te’in nian hahú hosi 28 Abril 2022 to’o data limite ba proibisaun ne’ebé sei deside hikas iha tempu oin mai, haktuir kompas.com.
“Ohin ha’u prezide ona enkontru kona-ba atendimentu nesesidade bázika ba povu, espesialmente relasiona ho disponibilidade mina te’in nian iha ita-nia nasaun. Iha enkontru ne’e ha’u deside ona katak Governu bandu exportasaun matéria-prima mina sona ka mina te’in nian hahú hosi 28 Abril 2022 to’o limitasaun tempu ne’ebé sei determina hikas tuir mai,” Jokowi dehan liuhosi ninia vídiu-informativu ofisiál iha sexta (22/4) liubá.
Jokowi akresenta, Governu Indonézia hakarak mina sona ninia disponibilidade iha Indonézia abundante hikas iha merkadu.
“(Proibisaun ida ne’e) atu nune’e mina te’in ninia disponibilidade iha ita-nia nasaun abundante hikas ho presu ne’ebé asesível,” nia dehan.

Dili, 26 Abril 2022 – Kondutór transporte públiku ne’ebé sirkula iha sidade Dili hotu-hotu la halo sira-nia atividade tanba pasajeiru sira selu la tuir tarefa no sira halo asaun greve ne’e la’os tanba haree ba mina nia folin sa’e.
“Ami-nia objetivu hala’o asaun ne’e, iha primeiru dia ami ezije no hato’o ba parte relevante liuliu ba Ministériu Diresaun atu responde ba ami-nia ezijénsia, objetivu ne’ebé ami halo la refleta ba mina folin sa’e, maibé ami haree liu ba tarefa pasajeiru, no  ida koalia kona-ba subsídiu  seletivu ne’ebé fó sai hosi Prezidente Tane Konsumidór ko’alia kona-ba subsídiu seletivu liuliu ba mikrolete no taxista ne’ebé seidauk hetan rezultadu,” hateten kondutor mikrolete João do Rego, ohin (26/4), iha Merkadu Lama, Dili.
Porta-vóz Egas Ximenes da Costa hateten katak sira halo asaun ne’e hodi ezije ba parte Ministériu relevante atu responde ba situasaun refere.
“Ami hala’o asaun ne’e la refleta ba mina nia folin sa’e maibé liga liu ba pasajeiru sira ne’ebé selu la tuir tarefa,” nia dehan.
Enkuantu estudante Edmundo Gomes dos Santos expresa nia sentimentu triste tanba mikrolete hotu-hotu la halai no sira la’o de’it ho distánsia dook ba eskola.
“Ami sira hela dook ami tama aula dadeer ami pasensia ami la’o de’it mezmu ke tama aula tarde, no ami husu ba parte Governu rezolve lalais situasaun ne’e,” hateten estudante Edmundo, ohin iha fatin hanesan.

Dili, 27 Abril 2022 – Governu liuhosi Ministru Finansa, Rui Augusto Gomes, ohin (27/4), aprezenta ona ba Parlamentu Nasionál (PN) ho karáter urjénsia, proposta Orsamentu Jerál Estadu (OJE) Retifikativu 2022 ho montante totál $1.129.857.250 (ka billaun $1.1), haktuir parte Governu ninia divulgasaun ofisiál.
Proposta OJE Retifikativu ne’e sei uza hodi finansia medida komplementár hamutuk sanulu-resin-tolu (13) ho ninia detalla mak hanesan tuir mai ne’e: i) Kriasaun Fundu Veteranu ho orsamentu alokadu billiaun $1; ii) Atribuisaun Pagamentu Désimu Terseiru $200 ba kada família ka uma-kain iha fulan Dezembru (exeptu funsionáriu públiku sira) ho orsamentu alokadu millaun $70; iii) Uma Kbiit Laek Plus ho orsamentu alokadu millaun $25; iv) Bolsa Estudu ba Mellór Graduadu Estudante Ensinu Báziku no Sekundáriu ho orsamentu alokadu millaun $7.5; v) Programa Mão de Obra ba postu-administrativu, millaun $7.2; vi) Revitaliza kafé no subsídiu ba kafé laku-teen ho orsamentu alokadu millaun $6,4; vii) Pagamentu ba diferensa remunerasaun PNTL nian ho rejime salariál foun, ba membru PNTL 4.096 ho orsamentu alokadu millaun $5.1; viii) Harii Sede Arte Marsiál no Rituál millaun $2.5; ix) Programa Eskola iha Uma ho orsamentu alokadu millaun $2.1; x) Internet gratuita iha eskola sira, millaun $1.1; xi) Subsídiu akomodasaun ba PNTL no F-FDTL ho orsamentu alokadu millaun $1.9; xii) Estabelesimentu Sekretaria ba Asuntu Traballadór iha rai-li’ur no Komunidade Timoroan iha Diáspora rihun $500; xiii) Empregu ba mellór alunu universitáriu sira rihun $437,5.
Ho Proposta Orsamentu Retifikativu ne’e siginifika Reseita Konsolidada Setór Públiku Administrativu sa’e ba $3.234.522.481, enkuantu Despesa Konsolidada Setór Públiku Administrativu sa’e ba $3.233.908.681. Reseita hosi Órgaun Servisu Administrasaun Sentrál sa’e ba $2.987.140.197, enkuantu Despesa Órgaun Servisu Administrasaun Sentrál sa’e ba $2.987.140.197, ne’ebé fahe tuir kategoria klasifikasaun ekonómiku.
Liuhusi Proposta Orsamentu Retifikativu ne’e, Governu propoin ba PN atu halo reforsu finanseiru ba iha títulu Dotasaun ba Governu tomak no kria Programa Foun hanaran Medida Orsamentu Komplementár. Ida ne’e Governu halo atu labele book ka muda estrutura orsamentu kada programa.

Díli, 28 Abril 2022: Primeiru-Ministru (PM), Taur Matan Ruak, hateten katak Governu Timor-Leste tenke fó fali valór ba produtu lokál atu nune’e labele hein de’it importasaun hosi rai-li’ur.
“Ohin Ha’u ho Sua Exelénsia Prezidente Repúblika (Francisco Guterres Lú Olo) ko’alia asuntu rua. Ida mak aumenta presu ba produtu lokál liuliu hahán, Prezidente preokupa loos. Ida seluk mak preparativu ba serimónia tomada posse ba Prezidente eleitu. [...] Bom ita hotu tenke fó fali valór fó fali importánsia liuliu tau-matan ba ita-nia produtu lokál, tanba sé hein de’it buat ne’ebé hosi rai-li’ur no ita la preokupa ho buat ne’ebé iha rai-laran dalaruma kuandu la mai ne’e ita sei mate ba hamlaha entaun ita tenke komesa hán fali ai-farina, hudi, batar,” Primeiru-Ministru dehan, ohin (28/4) iha Palásiu Prezidensiál, Dili, hafoin remata sorumutuk ho Prezidente Repúblika.
Nia akresenta katak, polítika atu hodi sustenta nesesidade sira iha setór oioin liga ho komunidade sira-nia situasaun oras ne’e, Governu agora daudauk kria ona proposta Orsamentu Jerál Estadu (OJE) 2022 retifikativu ne’ebé sei diskute iha Parlamentu Nasionál (PN) atu hodi finansia medida komplementár 13 inklui haree ba valorizasaun ba produtu lokál sira.

Dili, 05 Maiu 2022: Primeiru-Ministru (PM), Taur Matan Ruak, sente haksolok no apresia wainhira komunidade sira dada bandeira Timor-Leste iha ida-idak nia uma oin hodi komemora loron Restaurasaun Independénsia 20 Maiu.
“Ha’u hanoin loron importante loron orgullu ba ita-nia nasaun, ba ita tomak, ha’u hanoin ha’u agradese hotu-hotu dada bandeira iha uma ne’e di’ak, kapás no furak loos,” Taur dehan, ohin (05/5), hafoin hasoru malu tiha ho Prezidente Repúblika, Francisco Guterres Lú Olo, iha palásiu prezidensiál, Dili.
Kona-ba preparativu sira hodi komemora loron Restaurasaun Independénsia no mós investidura ba Prezidente Repúblika eleitu foun, José Ramos Horta, Xefe Governu ne’e dehan katak oras ne’e atinje ona pursentu 70 (70%), no preparativu sira la’o di’ak.

Dili, 25 Janeiru 2021: Brigadeiru-Jenerál João Miranda ‘Aluk’ ne’ebé nu’udar mós Diretór Sentru Integradu Jestaun Krize (SIJK), husu ba Governu atu foti medida ne’ebé forte liután ba sidadaun sira ne’ebé kontinua tama no sai ilegál liuhosi fronteira terestre entre Timor-Leste no Indonézia. Aluk hato’o ida ne’e ba Xefe Governu Taur Matan Ruak ohin (25/01) wainhira hasoru malu iha Palásiu Governu, Dili, hodi informa kona-ba servisu sira ne’ebé SIJK halo. “Rekomendasaun ne’ebé mak ami fó ne’e katak iha nesesidade Governu foti medida ne’ebé mak tenke tós oituan, tanba sira toman tiha ona katak kuandu klandestinamente sira tama, medida ne’ebé mak ita foti ne’e, ba foti mai tau iha kuarentena depois loron 14 fila ba uma, maibé ha’u rekomenda katak Estadu tenke foti medida ne’ebé toos uitoan para depois ita evita situasaun sira ne’e,” informa Aluk ba jornalista, hafoin remata enkontru.

Dili, 10 Maiu 2022 - Reprezenta Ministériu Edukasaun Juventude no Desportu (MEJD), Diretór Jerál Edukasaun no Ensinu, Luis Manuel da Costa Fernades, hamutuk ho Adjuntu Reprezentante UNICEF iha Timor-Leste, Ainhoa Jaureguibeitia, lansa Formasaun Abilidade Sékulu-21 Ba Foinsa’e Sira iha Bedois, Bekora, Dili.
Formasaun ne’e ho objetivu atu foinsa’e sira iha Sentru Aprendizajen Komunitária dezenvolve sira-nia abilidade no prepara ho di'ak ba oportunidade empregu sira iha futuru. Formasaun ida-ne’e sei ajuda estudante sira iha Timor-Leste hodi aprende teknolojia foun ne’ebé sei benefisia atu kompete iha mundu globál empregu nian. 
Iha okaziaun ne’e Luis hateten katak Timoroan sira ho otas saída de'it bele hetan oportunidade lokál atu dezenvolve sira-nia abilidade no koñesimentu hodi kontribui ba sira nia di’ak, sosiál no ekonómiku. Ainhoa mós afirma katak UNICEF sei nafatin servisu hamutuk ho MEJD hodi suporta esforsu sira-ne’ebé ajuda aprendizajen kontinua nafatin ba labarik sira. MEJD no UNICEF asina ona parseria rua atu UNICEF suporta MEJD hodi dezenvolve kursu aprendizajen online ba estudante no joven sira.

Dili, 29 Abril 2022 – Parlamentu Nasionál hala’o debate ohin (29/4) no aprova ona pedidu prioridade no urjénsia Orsamentu Jerál Estadu (OJE) Retifikativu 2022 ho montante billaun $1.1 ne’ebé propoin hosi parte Governu atu hodi finansia medida komplementár hamutuk 13 ne’ebé inklui mós subsídiu désimu terseiru ho montante $200 ba kada uma-kain ne’ebé sei simu iha fulan Dezembru.
Hafoin debate tiha, membru Parlamentu Nasionál sira halo votasaun no ikus mai rezulta votu a favór 37, kontra 20 no abstensaun 3.
Medida komplementár 13 ne’ebé sei finansia hosi OJE retifikativu 2022 ne’e mak hanesan: i) Kriasaun Fundu Veteranu ho orsamentu alokadu billiaun $1; ii) Atribuisaun Pagamentu Désimu Terseiru $200 ba kada família ka uma-kain iha fulan Dezembru (exeptu funsionáriu públiku sira) ho orsamentu alokadu millaun $70; iii) Uma Kbiit Laek Plus ho orsamentu alokadu millaun $25; iv) Bolsa Estudu ba Mellór Graduadu Estudante Ensinu Báziku no Sekundáriu ho orsamentu alokadu millaun $7.5; v) Programa Mão de Obra ba postu-administrativu, millaun $7.2; vi) Revitaliza kafé no subsídiu ba kafé laku-teen ho orsamentu alokadu millaun $6,4; vii) Pagamentu ba diferensa remunerasaun PNTL nian ho rejime salariál foun, ba membru PNTL 4.096 ho orsamentu alokadu millaun $5.1; viii) Harii Sede Arte Marsiál no Rituál millaun $2.5; ix) Programa Eskola iha Uma ho orsamentu alokadu millaun $2.1; x) Internet gratuita iha eskola sira, millaun $1.1; xi) Subsídiu akomodasaun ba PNTL no F-FDTL ho orsamentu alokadu millaun $1.9; xii) Estabelesimentu Sekretaria ba Asuntu Traballadór iha rai-li’ur no Komunidade Timoroan iha Diáspora rihun $500; xiii) Empregu ba mellór alunu universitáriu sira rihun $437,5.
Debate refere hetan partisipasaun direita hosi Ministru Finansa Rui Gomes, ho ninia Vise Ministru António Freitas, no Ministru ba Asuntu Parlamentár no Komunikasaun Sosiál Francisco Jerónimo. Prezidente Parlamentu Nasionál, Aniceto Guterres Lopes, iha 27 Abríl liubá simu direita proposta OJE Retifikativu 2022 ne’e iha ninia fatin, ne’ebé entrega hosi Ministru Francisco Jerónimo.

Dili, 03 Maiu 2022 – Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE), ohin (03/4), realiza serimónia despedida no asinatura deklarasaun ho traballadór na’in-89 nia família iha salaun DNEE, Bekora, Dili, atu traballadór hirak ne’e aranka ba servisu iha Austrália iha fulan Maiu tinan ida ne’e.
Iha serimónia refere, líder máximu SEFOPE, Alarico de Rosário enkoraja joven timoroan hirak ne’e atu hatudu komportamentu di’ak iha Austrália.
“Imi mak sai xave atu empregadór hosi Austrália bele rekruta tán joven timoroan sira ne’ebé hein hela oportunidade servisu,” Alarico dehan.
Timoroan na’in-89 ne’e kompostu hosi feto 20 no mane 69, ne’ebé sei ba servisu iha kompañia hamutuk lima (5).

Dili, 11 Maiu 2022 - Parlamentu Nasionál aprova ona finalidade proposta Lei númeru 38/V (4ª) kona-ba Alterasaun Dahuluk Lei númeru 1/2022, 3 Janeiru, Orsamentu Jerál Estadu (OJE) 2022, ho montante totál $1.241.210.748 ho 36 votu a favor (57%), 22 kontra no 5 abstensaun.
Ho aprovasaun OJE Retifikativu 2022 ne’e, lori mudansa iha dotasaun orsamentál, purizemplu, Reseita Globál Konsolidada sa’e ba $3.348.070.979 no Despesa Globál Konsolidada sa'e ba $3.347.457.179.
Orsamentu Órgaun no Servisus Administrasaun Sentrál hetan aumentu $1.241.210.748 no ninia totál agora sa’e ba $3.100.688.695, ne’ebé fahe tuir kategoria klasifikasaun ekonómiku: i) Transférensia Públikas ho montante $1.950.982.687; ii) Bens no Servisus ho montante $467.077.382; iii) Kapitál Dezenvolvimentu $390.177.399; iv) Saláriu no Vensimentu $250.537.130; no Kapitál Menór $41.914.097. 
Atu finansia OJE Retifikativu 2022, Parlamentu Nasionál mós autoriza Governu atu halo levantamentu husi Fundu Minarai ho montante billiaun $2,55 no transferénsia liu Rendimentu Sustentável Estimadu billiaun $1,99.

Manufahi, 10 Janeiru 2021 – Polísia Nasionál Timor-Leste (PNTL) Munisípiu Manufahi apela ba motorista transporte públiku sira atu tenke haruka pasajeiru sira uza máskara molok sa’e kareta. Apelu ne’e PNTL Manufahi hato’o liuhosi Komandante Komandu PNTL Manufahi, Superintendente Polísia Joni Viana das Regras, ohin (10/01) iha nia knaar-fatin, hodi hatutan katak tanba ho kumprimentu sira ne’e mak bele prevene no asegura komunidade sira hosi Covid-19. Nia informa tán, iha loron sábadu (09/01) no domingu (10/01) ne’e PNTL Manufahi halo ona pasa-revista ba komunidade, motorista no pasajeiru sira ne’ebé sirkula iha Same Vila atu tenke uza máskara, no tolera mós sira ne’ebé laiha máskara atu tenke ba sosa iha loja sira. Maibé, nia hatutan katak loron pasa-revista tuir mai fali sei laiha toleránsia no PNTL sei halo atuasaun sériu. Tanba ne’e, nia husu atu motorista sira tenke kontrola mós pasajeiru sira ne’ebé sa’e kareta ne’e tenke uza máskara, no prepara mós fasilidade fase liman ba pasajeiru sira.

Dili, 12 Maiu 2022 – Ministru Finansas, Rui Gomes, simu vizita kortezia hosi enkaregadu negósius Estadus Unidus Amérika (EUA) iha Timor-Leste, Tom Daley, Diretora Misaun USAID Timor-Leste, Zema Semunegus no espesialista jestaun projetu ba Programa Governasaun no Demokrasia, Ana Gusmão Guterres, iha edifísiu Ministériu Finansas hodi koa’lia kona-ba asisténsia téknika hosi USAID ba Projetu Reforma Aduaneira ne’ebé hahú iha Juñu 2017 no ramata ona iha Setembru 2021 inklui mós Projetu Investimentu Estratéjiku ho modalidade Parsearia Públiku Privadu (PPP).
Relasiona ho asisténsia téknika hosi USAID nia Projetu Reforma Aduaneira ne’ebé hahú iha Juñu 2017 no ramata ona iha Setembru 2021, projetu refere konsege ajuda ona hodi redus atrazu iha tempu importasaun sasán 65% no tempu esportasaun sasán 74%; uzu pista matak sa’e ba 71%; estabelese liña direta alfandegáriu; lansa portál komérsiu alfándega; no aprova ona planu estratéjiku Autoridade Aduaneira ba tinan-lima. Ho atinjimentu hirak ne’e, parte rua mós diskute oinsá atu kontinua hametin liután servisu parseria ne’e liuhosi dezenvolve atividade foun sira iha futuru oin mai. 
Durante iha reuniaun, parte rua mós diskute Projetu Investimentu Estratéjiku ho modalidade PPP hanesan PPP Cristo Rei ho kustu millaun $3 ne’ebé mak daudaun ne’e iha ona faze finalizasaun Estudu Viabilidade, no Projetu PPP Portu Díli ho kustu estimativu millaun $156 ne’ebé mak iha ona faze Estudu Viabilidade. Projetu PPP rua ne'e hetan asisténsia téknika hosi USAID's Tourism For All Project. Tuir planu, prosesu aprovizionamentu ba Projetu PPP rua ne’e sei hahú iha tinan ida-ne’e nia laran.
Akompaña ministru Rui Gomes iha reuniaun ne’e, Komisáriu Autoridade Aduaneira, José Abilio, Xefe Gabinete, David Guterres no funsionáriu balu Gabinete Ministru Finansas nian.

Baukau, 13 Maiu 2022 - Inspetór sira hosi AIFAESA hala’o fiskalizasaun ba estabelesimentu komersiál sira iha postu administrativu Baukau Vila, Laga no Venilale ne’ebé hola parte iha munisípiu Baukau, no identifika katak 99.99% hosi estabelesimentu atus ida ruanulu-resin-ida (121) ne’ebé sira inspesiona kumpri regra komérsiu nian.
Hosi totál 121 sentru komersiál, inspetór sira konvoka estabelesimentu haat (4) ne’ebé rua (2) komersializa produtu sira ne’ebé ekspira tiha ona no rua (2) seluk atividade negósiu mak la tuir lisensiamentu komersiál ne’ebé emiti hosi SERVE. Inspetór sira mós prosesu hasoru operadór ekonomíku ida (1), tanba deskonfia halo manipulasaun medida ba materiál konstrusaun hanesan besi beton.
Produtu hirak ne'ebé liu ona prazu, ekipa inspesaun sira rekolla tiha no ba halo tiha destroisaun. Atividade operasionál hala'o durante loron haat no la’o ho di’ak tanba iha kordenasaun di’ak ho autoridade munisipál no hetan apoiu seguransa hosi Autoridade Seguransa PNTL Baukau.

Ossu, 14 Maiu 2022 - Primeiru Ministru (PM), Taur Matan Ruak, hateten ba na'in kompañia Uhacae ne'ebé halo konstrusaun estrada trosu Larigutu-Ossu katak serbisu ne'ebé ita halo la'os atu buka osan de'it ba ita-nia an maibé tenke hanoin mós benefísiu ba ita, ita-nia família, oan no bei-oan sira.
"Ita hotu iha prinsípiu katak serbisu ne'ebé ita halo la'os atu buka osan de'it ba ita-nia an, maibé hanoin mós benefisiu ba ita-nia oan no bei-oan sira ne'ebé atu goja rezultadu hosi serbisu ida ne'e. Estrada ne'e ita-nia familiá mak sei uza, ita mak sei uza, la'os  povu hosi nasaun seluk. Buat ne'ebé imi halo ne'e ba Timor.
PM hatutan katak nia hakarak atu emprezariu Timoroan sira hatudu katak sira mós bele, tanba projetu no osan lakon sei bele hetan fali maibé kredibilidade no konfiansa ne’e bainhira lakon, sei susar atu hetan fila-fali.
Liafuan ne’e PM hato’o ba na'in hosi Kompañia Uhacae bainhira hala'o inspesaun ba iha konstrusaun estrada Larigutu-Ossu ho distansia 6KM, kustu millaun $4.8, ne'ebé hahú iha tinan 2017 maibé  seidauk finaliza to'o agora. 
Tuir konkordansia entre Minsiteriu Obras Públikas no kompañia, projetu ne'e to'o fulan-dezembru Kompañia tenke konklui to’o sub basecore atu entrega fali ba Kompañia internasionál Covex hodi finaliza tuir padaraun ne'ebé asina, ba estrada trosu Venilale-Vikeke.

CNN, 19 Maiu 2022 - Prezidente Repúblika Portugeza, Marcelo Rebelo de Sousa, hateten katak ninia partisipasaun iha serimónia selebrasaun restaurasaun independénsia Timor-Leste nian ba dala-20 no iha okaziaun pose prezidente foun José Ramos Horta nian, nu’udar alegria istórika ida ba nia. Vizita ida ne’e mós nu’udar ninia vizita dahuluk ba Timor-Leste, nasaun membru CPLP nian úniku ne’ebé durante ne’e nia seidauk konsege vizita. 
Prezidente Portugeza hateten katak depois asumi tiha kargu prezidénsia nian iha 2016, nia seidauk konsege ba Timor nune’e mós prezidente sesante Timor-Leste, Francisco Guterres Lú-Olo, la konsege mai Portugal, iha parte ida mós tanba pandemia, ne’ebé vizita ne’e atu hasoru sira nain-rua dala ida. Nune’e, nia sei iha Timor-Leste to’o Domingu no sei iha mós enkontru ho Primeiru-Ministru Taur Matan Ruak no xefe estadu antigu Xanana Gusmão.

Dili, 11 Janeiru 2021 – Sidadaun sira ne’ebé hola parte no hala’o atividade negósiu iha fatin públiku Merkadu Taibesi maioria la halo tuir regra Estadu Emerjénsia (EE) dasiak tuir Dekretu Governu nian, hanesan sira la uza máskara, la fase liman, no laiha distánsia sosiál. Informasaun ne’e relata hosi ekipa fiskalizadór Provedoria ba Direitu Umanu no Justisa (PDHJ), wainhira halo monitorizasaun iha merkadu refere iha semana kotuk. Ekipa fiskalizadór mós nota katak autoridade, seguransa no líder komunitária sira iha fatin refere la prepara bee ho sabaun ba komunidade, no sira mós la orienta komunidade iha merkadu ne’e atu fase liman no kumpre regra prevensaun Covid-19 nian iha EE dasiak ne’e.

Dili, 14 Maiu 2022 - Ministru Turizmu Komérsiu no Indústria (MTKI), José Lucas do Carmo da Silva, husu ba Timoroan hotu atu valoriza Timor-Leste nia produtu sira, liuliu hanesan tais, ne’ebé hetan ona aprovasaun hosi UNESCO. Lia menon ne’e hato’o iha okaziaun eventu lansamentu ba kompetisaun Soru-Tais ba feto foinsa’e sira iha nivel Nasionál ne’ebé realiza hosi MTKI iha Dili.
Objetivu hosi eventu ne’e mak oinsa atu bele hamosu transferénsia koñesimentu soru tais nian hosi jerasaun tuan mai iha jerasaun foun hodi bele konserva di’ak liu tán ninia orijinalidade tanba prosesu produsaun tais ida orijinal ne’e mak Timor-Leste ninia identidade.
Atividade ida ne’e importante tebes tanba ho modernizasaun, ema nia orientasaun ba ona sasan modernu nian ne’ebé sai mós nu’udar dezafiu hodi valoriza no mantein ita-nia patrimóniu kulturál istóriku. 
Iha eventu lasamentu ne'e partistipa mos hosi Embaxadora Portugal, Manuela Barros, no reprezentante hosi USAID.

Dili, 24 Maiu 2022 - Diretór Diresaun Nasionál Empregu Esteriór (DNEE), Filomeno Soares, afirma katak haktuir planu mobilizasaun traballadór Timoroan ba servisu iha Austrália nian, kada tinan Timor-Leste sei haruka traballadór Timoroan na’in 1.500 to’o 2.500 bazeia ba nesesidade empregadór hosi Austrália nian. Liafuan ne’e Filomeno hato’o iha aprezentasaun iha semináriu Timor-Leste Labour Mobility Partnership, ne’ebé hala’o iha Salaun Maubara Room, Timor Plaza, Dili.
Iha okaziaun hanesan, Filomeno aprezenta mós planu ne'ebé atu prepara joven Timoroan sira hodi ba servisu iha Austrália liuhosi programa PALM (Pacific Australia Labour Mobility) ne’ebé ho durasaun fulan sia (9) to tinan tolu (3).

EUA, 26 Fevereiru 2020 – Ita-boot sei hanoin katak animal hotu-hotu presiza oksijéniu hodi moris? Lae. Daudaun ne’e, Peskizadór sira deskobre ‘organizmu úniku ida’ ne’ebé la presiza atu respira (dada iis). Maibé, minúskulu parazita ne’e moris iha tesidu salmaun no halo evolusaun ba nia an atu nune’e la presiza oksijéniu hodi prodúz enerjia.  “Ne’e hanesan simplifikasaun brillante ida ne’ebé prova, dalaruma, deskobre buat ne’ebé simples furak liu duké buat ne’ebé avansadu ka komplikadu,” katak peskizadór senior ne’ebé asosia iha Departamentu Mikrobiolojia, Universidade Estadu Oregon, Stephen Atkinson. Atkinson hatutan, “wainhira ita hanoin kona-ba ‘animal’, ita imajina kriatura multiselulár sira ne’ebé presiza oksijéniu hodi sobrevive, la hanesan ho organizmu uniselulár barak, inklui protista no baktéria sira. Iha peskiza ne’e, ami hatudu ona katak pelu menus iha animál multiselulár ne’ebé la iha kit feramenta jenétika hodi uza oksijéniu”. Peskizadór senior ne’e hateten, H. Salminicola hanesan cnidário mixozoáriu ida, tipu animál ida ne’ebé atu hanesan ho anin-teen no ahu-ruin. Nian moris iha salmaun nia laran no ‘na’ok nutriente ne’ebé prontu ona’,  no la konsume direta oksijéniu. Deskoberta sira ne’e, sei hakle’an definisaun kona-ba saida mak ‘animál’. Atkinson ho nia ekipa la hanoin katak espésie ida ne’e mak animál ikus liu ne’ebé la uza oksijéniu. Nia hateten, espera katak bele deskobre espésie seluk tán ne’ebé bele sobrevive la hó oksijéniu, no karik sei iha ‘existénsia seluk ne’ebé estrañu liu’.

Dili, 27 Fevereiru 2020 – Timor-Leste nu’udar uma na’in realiza Semináriu Forum Rejionál ASEAN (sigla Inglés, ARF) ne’ebé ko’alia kona-ba ‘Rezolusaun Disputa no Direitu Tasi Nian’.  Iha diskursu prinsipál Xefe Negosiadór Fronteira Marítima, Xanana Gusmão hateten katak importante tebes atu ita kombate mudansa klimátika no kuidadu biodiversidade.  “Tasi importante tebes ba ita nia sobrevivente. Nia hanesan mahan ba 80% hosi buat moris tomak, importante tebes atu ita kombate mudansa klimátika, kuidadu biodiversidade no produz hahan, empregu no rekursu enerjia ne’ebé nasaun sira depende tebes ba. Governansa tasi nian ne’ebé diak tuir lei tasi nian ne’e importante tebes hodi proteje ita nia futuru no promove dame no seguransa globál. Ida ne’e inklui rezolusaun ba disputa marítima sira ne’ebé bele kria tensaun jeopolítika – fahe nasaun sira no iha tempu ne’ebé tuir loloos ita tenke hamrik hamutuk.”, Dehan Xanana.

Dili, 23 Outubru 2019 - Igreja Nossa Senhora Imaculada Conceição Bobonaro, iha Postu Administrasaun Bobonaro, Munisípiu Bobonaro, tersa-feira (22/10) hetan ona inaugurasaun hosi Primeiru-Ministru Taur Matan Ruak no  bensaun hosi Bispu Dioseze Maliana, Dom. Norberto do Amaral. Igreja ho naruk  metru 30 no luan metru  22 ne’e, rekonstrui iha terenu igreja antigu ne’ebé eziste ona  tinan 70 resin, maibé tanba kondisaun Igreja refere hális ona, nune’e Padre Pároku deside harahun hodi harii foun fali  iha tinan 2015, ho ajuda subvensaun hosi Governu liuhosi Gabinete Apoiu Sosiedade Sivíl,  hamutuk fundus dolar 599.995.97 no mós hetan kontribuisaun hosi sarani no emprezáriu Bobonaro-oan sira  ho dolar rihun 150 resin, ho total gastu ba obra refere hamutuk  dolar 704. 285.79. Hafoin fó tiha iha bensaun ba Igreja refere, no remata selebrasaun misa dahuluk, liuhosi mensajen, Bispu Dioseze Maliana, Dom. Norberto do Amaral agradese tebes ba laran luak Governu nian ne’ebé ajuda ona Uma Kreda hodi harii obra Igreja Bobonaro ne’ebé furak tebes, i aproveita fó nia haku’ak boot ba Primeiru-Ministru, Taur Matan Ruak ho deseja ukun di’ak no ukun ho domin. Aleinde ne’e, Amu Bispu mós agradese ba insitativa padre Pároku Bobonaro ho sarani sira ne’ebé esforsu maka’as ikus mai bele finaliza obra ne’e, hodi husu ba sarani Bobonaro sira atu kuidadu no tau matan Igreja ne’e nu’udar uma orasaun nian. Primeiru-Ministru la marka prezensa iha inaugurasaun ne’e tanba koinsidénsia ho ajenda hasoru malu ho Prezidente Repúblika, maibé Xefe Governu asina de’it plaka inaugurasaun nian iha Dili no Koordenador Gabinete Apoiu Sosiedade Sivíl, mak lori ba hatuur iha Igreja oin, nu’udar símbolu igreja refere hetan ona inaugurasaun. Hola parte iha serimónia inaugurasaun no bensaun ne’e mak hanesan, Koordenador Gabinete Apoiu Sosiedade Sivíl no ekipa, Prezidente Autoridade Munisípiu Bobonaro, Komandante PNTL Munisípiu Bobonaro, Administrador Postu Administrativu Bobonaro, Xefe Suku sira Postu Bobonaro nian, Padre, madre sira, lia na’in no sarani Postu refere.

Londres, 21 Outubru 2019, Ajénsia Espasu Reinu Unidu (RU) anúnsia iha Konferénsia Espasu RU katak sei kolabora ho Ajénsia Espasu Australianu hodi kria “Ponte Espasu” da-uluk iha mundu. Nasaun rua ne’e servisu hamutuk hela hodi dezenvolve no hadiak liután mákina ida ho naran “Synergetic Air-Breathing Rocket Engine (SABRE)” ne’ebé iha kapasidade ipersóniku ho velosidade lais liu aviaun konvensionál sira. Ho teknolojia ida ne’e, bele ajuda voo direktu entre Londres no Sydney ho óras 4 de’it. Teknolojia íbridu ida ne’ebé fó velosidade lais liután velosidade lian nian. Ida ne’e siknfika nia velosidade 50% lais liu aviaun baibain. Informasaun iha lian Inglés bele le'e iha ne'e!

Dili, 2 Marsu 2020 - UNICEF hamutuk ho Ministériu Obras Públikas (MOP) lansa kolókiu, husi loron 2 to’o 5 fulan ne’e, hadi koalia kona-ba Bee, Saneamentu no Ijiéne, iha Salaun Delta Nova Komoro. Durante kolókiu, partisipante sira sei koalia kona ba progressu iha setór Bee, Saneamentu no Ijiéne, hodi analiza dezafiu sira, inklui fundu no implementasaun, ne’ebé mak hasoru atu asegura família hotu nia asesu ba bee-moos, saneamentu no Ijiéne. Nune’e, sei identifika no buka solusaun ne’ebé sustentável ba servisu ne’ebé mak bele foritifika no hadiak ba seguransa asesu Bee, Saneamentu no Ijiéne.  Kolókiu ne’e lansa ofisialmente hosi Diretór Jerál ba servisu Bee no Saneamentu Ministériu Obras Públikas (DGAS-MOP) Gustavo da Cruz no Vise-Reprezentante UNICEF iha Timor-Leste Scott Whoolery. Hetan partisipasau hosi reprezentante sira ne’ebé mak mai hosi Ministériu Edukasaun, Juventude no Desportu (MEJD); Ministériu Saúde (MS) no Ministériu Finansas (MF) husi munisípiu hotu; Organizasaun Non-Governamentál (NGO) nasionál no internasionál; no Ajénsias ONU nian.

Dili, 2 Marsu 2020 - Ekipa Misaun hosi Forum Ázia Pasífiku (APF) ne’ebé kompostu hosi Chris Sidoti, Pip Dragon no Livio Sarandreasei, sei halao atividade “Capacity Assesment” hodi halo avalialiasaun ba kapasidade Provedoria ba Direitus Umanus no Justisa (sigla Portugués PDHJ) ho nia parseiru sira, durante semana ida hosi loron 2 to’o 6 fulan ne’e. Atividade nia objetivu mak atu identifika progresu implementasaun ba rekomendasaun ne’ebé APF ne'ebé hato’o ona ba PDHJ iha tinan 2015. Relasiona ho rekomendasaun refere, APF hamutuk ho United Nations Development Programme (UNDP) no Office of the United Nations High Commissioner halo analiza SWOT ba elaborasaun dokumentu “Capacity Assesment” iha tinan 2015, atu apoiu PDHJ hodi servisu hamutuk ho nia parseirus sira hotu hodi promove nomós proteze direitus umanus no governasaun diak iha Timor-Leste. Durante atividade revizaun ba dokumentu “Capacity Assesment” PDHJ nian, ekipa Misaun sei halo enkontru ho PDHJ nia parseirus sira, tantu hosi Instituisaun Públika nomós Sosieade Sivíl sira, hodi rona sujestaun sira ne’ebé mak bele mellora PDHJ nia servisu hamutuk ho parseiru sira iha tempu tuir mai.

Covalima, 2 Marsu 2020 - Ministru Agrikultura no peskas (MAP), Joaquim Martins, halo lansamentu kuda hare hamutuk ektares hatnulu (40), ne'ebé sustenta hosi irigasaun Oebaba suku Raimea postu Administrativu Zumalai. Objektivu hosi lansamentu ne’e hodi koko uza adubu orgániku Popnasa, Supernasa no Armónika iha área ektares hatnulu (40), atu natar nain sira bele hatene ninia rezultadu. Wainhira rezultadu di’ak sei sai hanesan pilotu ida atu bele implementa iha área ne’ebe luan liu tan. Hodi bele uza nafatin adubu organiku ne'e, tinan oin sei implementa iha área irigasaun hanesan Oebaba, karau ulun, Builutu, Bebui, Maliana 1 no Tono. Objetivu hosi uza adubu organiku ne'e hodi habokur fila-fali rai ne’ebé antes ne’e uza ona adubu kimika. Lansamentu ne’e akompaña hosi Administradór Munisípiu Kovalima, Komandante Polísia Munisípiu, Autoridade Lokál, Veteranus, Estensionista, Funsionáriu Ortikultura no Komunidade sira.

Estadus Unidus Amérika, 3 Marsu 2020 - Google la fó sai rezultadu ruma wainhira buka liafuan “coronavirus” ka “COVID-19” iha Play Store ka play.google.com. Maibé, termu seluk hanesan “COVID19” (la ho ífen) hamosu rezultadu hodi hatudu aplikasaun ofisiál sira ne’ebé mak fo informasaun ne’ebé iha relasaun ho Vírus Corona. Antes ne’e, termus hotu-hotu ne’ebé iha relasaun ho Vírus Corona nian fó sai rezultadu wainhira buka iha Google Play. Nune’e, iha posibilidade katak Google hakarak garante kualidade informasaun kona-ba COVID-19 hodi hatudu aplikasaun sira ho loloos. Agora dadauk, seidauk iha esplikasaun hosi Google relasiona ho ida ne’e. Nune’e, pesoál husi 9TO5Google halo tiha ona kontaktu ho Google hodi bele hetan esplikasaun.

Dili, 11 Marsu 2020 - Ministru Obras Públikas (MOP), Salvador Pires, iha kuarta-feira ne'e aprezenta Dekretu-Lei rua ba Konsellu Ministru (KM) kona-ba Transformasaun Diresaun Jerál Eletrisidade (DGE) ba Empreza Públiku no hari’i Autoridade Nasionál Eletrisidade (ANE) ne'ebé hetan ona aprovasaun husi reuniaun KM. Durante ne'e Eletrisidade Timor-Leste (EDTL) hanesan diresaun jerál ida ne'ebé tutela ba MOP nune'e atendimentu EDTL nian ladun efetivu. Bainhira muda ona ba Empreza Públika, EDTL iha ona autonómia fiananseiru hodi halo atendimentu ho efetivu liután. "Ohin (11/03) ami aprezenta dekretu lei rua, ida ba estabelese EDTL sai hanesan empreza públika no ida fali ba harii entidade reguladór iha setór eletrisidade (Autoridade Nasionál Eletrisidade) no aprova ona ho intensaun katak, ita-boot sira hatene EDTL durante ne’e hanesan departamentu governamentál ida, ne'ebé [...] iha birokrasía barbarak. Ne’ebé ha’u hanoin ita bele eleva prestasaun servisu ho kualidade [...] para atu lalais liu hare’e investimentu iha setór eletrisidade no mós prestasaun servisu no fornesimentu enérjia eletrisidade ba ita-nia povu sira," Haktuir MOP. Aliende ne'e, ANE mak sei hare’e no asegura katak Empreza Públiku no privadu ne'ebé investe iha área enérjia eletrisidade bele fornese ho di'ak. "ANE atu hare’e no asegura katak empreza públika ne’e no entidade privadu sira seluk ne’ebé mak hakarak investe iha setór eletrisidade, sira presta duni servisu ho kualidade no fó protesaun ba konsumidores sira, hanesan ita hatene katak ahi-mate, sasan balun estraga, buat sira ne’e kuandu iha ona ita-nia entidade reguladora eletrisidade ne’e iha, sira bele haree ida-ne’e tuir regulamentu ne’ebé iha hodi mellora liután, atu asegura katak EDTL no mós entidade sira seluk ne’ebé mak hakarak investe iha setór eletrisidade hanesan enérjia renováveis sira tuir duni kualidade ne’ebé mak entidade ne’e haruka," Ministru esplika. Tuir proposta iha Dekretu-Lei ne'e katak efetivamente komesa iha loron 1 Janeiru 2021.

Itália, 11 Marsu 2020 - Klubu Futeból Juventus divulga deklarasaun ne'ebé dehan katak Jogadór Defensiva Daniele Rugani pozitivu Korona Virus, iha Turím.  Rugani agora daudauk iha hela izolamentu (inklui nia maluk husi ekipa futeból), enkuantu klubu tenta buka hatene jogadór refere antes ne'e halo kontaktu ho sé de'it. Entretantu, Rugani hanesan jogadór dahuluk, husi Liga Série A, ne'ebé mak pozitivu ba Korona Virus.

Ajénda:  Aprezentasaun Planu-Mestre ba Rekonstrusaun Aeroportu Internasionál Prezidente Nicolau Lobato-Dili. Aprezentasaun Proposta Investimentu empreza TNA Suliton, Lda. Iha área jestaun resíduos urbanus. Aprovasaun Proposta Lei kona-ba Rejime Jurídiku ba Arbitrajen Voluntaria. Aprovasaun Proposta Lei kona-ba Autorizasaun Lejizlativa nian ba Alterasaun Kódigu Prosesu Sivíl. Aprovasaun Proposta Rezolusaun ba PN kona-ba Adezaun Timor-Leste nian ba Konvensaun Nova Iorké tinan 1958 nian kona-ba rekoñesimentu no ezekusaun sentensas arbitrais estranjeira. Aprovasaun Rezolusaun Governu nian kona-ba Rejimentu ba Konsellu Ministru. Aprovasaun Rezolusaun Governu nian kona-ba Efetivu Anual Inkorpora ba iha F-FDTL. Aprovasaun Deliberasaun kona-ba Fornesimentu kombustível naroman ba Sentrál Elétrika Hera ba tinan 2019-2020. Aprovasaun Deliberasaun Ajudikasaun Kontratu ba Konstrusaun foun Tribunal Distrital Dili nian.  Akompaña nafatin Komunikadu Imprensa hodi bele hetan informasaun rezultadu hosi reuniaun.

Dili, 23 Outubru 2019 - Prezidente Repúblika, Francisco Guterres Lú Olo iha nia enkontru ho Prezidente Parlamentu Nasionál, Arão Noe hateten katak Prezidente Repúblika preokupa tanba kontinua foti liu Rendimentu Sustentavel Estimadu (RSE). Orsamentu Jerál Estadu 2020 ho montante biliaun $ 1.9 ne’ebé fahe tiha ona komisoins iha Parlamentu Nasionál, Prezidente Repúblika apresia, maibé iha tempu hanesan preokupa tanba kontinua foti liu Rendimentu Sustentavel Estimadu ka utiliza porsentu tolu husi retornu investimentu ninian. Prezidente Repúblika hein katak Orsamentu Jerál Estadu bele tau atensaun ba setór prioritáriu sira hanesan edukasaun, saúde no bee moos. Prezidente Repúblika hato’o mós rezultadu husi vizita ba munisípiu tolu: Viqueque, Covalima no Lautem hodi haree kondisaun no fasilidade eskola no ospitál ne’ebé la dun di’ak, tanba ne’e, Orsamentu Jerál Estadu 2020 bele aloka ba kestoins refere. Prezidente Parlamentu Nasionál hateten katak Orsamentu Jerál Estadu 2020 ne’ebé hahú fahe ba komisoins reflete prioridade ne’ebé sai preokupasaun Prezidente Repúblika ninian.

Díli, 23 Outubru 2019 – AIFAESA I.P no Empreza Lisun halo Destroisaun ba produtu sigaru ho marka DUNHILL ho kuantidade 421.50 kaixas no 21.075 Slop tanba kualidade hosi sigaru ne'e la tuir ona padraun. Nune’e Lisun foti medida halo destroisaun hodi bele garante nafatin kualidade sigaru. Partisipa Iha destroisaun ne'e Inspetores AIFAESA, I.P, Polisia Nasional Timor-Leste no Jerente Empreza Lisun.

Manufahi, 22 Outubro 2019 - Ministru Agrikultura no Peskas (MAP), Joaquim Martins akompaña hosi Prezidente Munisípiu Manufahi, Komandante Polísia Munisipiu Manufahi, Autoridade lokál, fahe karau vaka ba hakiak nain grupu ne’en iha Aldeia Bere-Manek, Suku Mahaquidan Postu Administrativu Alas, Munisípiu Manufahi. Fahe karau vaka nee realiza tanba hetan rekomendasaun husi tékniku sira ne’ebé halo ona evaluasaun ba grupu hakiak nain sira, no kumpri duni kriteria hodi sai hanesan hakiak nain ba karau ne'ebe maka Governu fo liuhosi MAP, Diresaun Jeral Pekuária no Veterinaria. Asina akordu ho grupo hakiak nain sira iha Manufahi nu’udar programa fahe karau dahuluk. Karau sei fahe mós ba munisípiu sira seluk no karau ne'ebé atu distribui hamutuk 150. Karau ne'ebe maka fahe ona ba grupu neen hosi Munisipiu Manufahi humutuk 30, kada grupu sei hetan karau 5.

Dili, 24 outubru 2019 - Prezidente Repúblika, Francisco Guterres Lú Olo, hala’o sorumutu ho Vise-Sekretáriu Adjuntu Interinu Defeza Estadus Unidus Amerika (EUA) ba Ázia Meridional no Sudeste Aziátiku, Chris R. Johnstone, ne’ebé sente onradu bele hasoru malu ho Xefe Estadu iha nia vizita dahuluk mai Timor-Leste. Ba imprensa hafoin hasoru malu ho Prezidente Repúblika, Johnstone esplika Estadus Unidus “apresia tebetebes progresu sira ne’ebé Timor-Leste halo ona iha tinan-20 ikus ne’e, liuliu, iha prosesu demokratizasaun”. “Objetivu prinsipál hosi ha’u-nia vizita ne’e atu diskuti ho Señor Prezidente dalan sira ne’ebé bele uza hodi fortifika di’akliutan relasaun (iha area) defeza ho Governu Timor-Leste”, afirma Johnstone, ne’ebé bainhira husu kona-ba Prezidente Francisco Guterres Lú Olo nia hanoin, hatan: “Señor Prezidente partilla opiniaun hanesan ho Governu Estadus Unidus Amerika ninian”.

Loilubo, 23 Outobru 2019 - Gabinete Apoiu Atividade Conjúje Prezidente Repúblika (GAAC-PR) vizita ba madre kongregasaun Pequenas Apostolos da Redenção (PAR) hodi haree besik liu tan atividade no rona preukupasaun Kongregasaun ne'e. Hafoin Prezidente Repúblika rona tiha difikuldade Kongregasaun PAR hosi Padre Locatelli, delega gabinete GAAC-PR, xefia hosi kordenadora Amelia Soares Pinto, vizita diretamente hodi haree difikuldade no oferese mós nesesidade uitoan hodi responde ba tempu besik nian. Responsavel Kongregasaun PAR Osso-Queli Loilubo Munisipiu Baucau, Madre Jincy Sebastian, agradese tebes ba vizita hosi delegasaun. Aproveita oportunidade ne’e, hato’o preukupasaun kona-ba falta material ba alunus pré-eskolar. Kogregasaun PAR iha Timor-Leste ejiste komunidade rua Liquiça no Loilubo, iha Loilubo hahú forma labarik na’in 42 iha pre-eskolar, kursu inglés no suku-hena ho liman. Planu ba oin sei hala’o formasaun iha te’in no komputador. “Labarik sira hela besik iha kongregasaun PAR, barak hakarak mai eskola TK (pré-eskolar) iha ne’e, maibé material menus iha biblioteka. Tanba ne’e, ami husu ba Gabinete Prezidente no Espoza para apoiu material halimar ba labarik, livru no ekipamentu kursu. Ami hakarak kapasita joven feto no labarik sira iha futuru.” Madre Jincy, informa. Iha vizita ne’e, GAACP-PR apoiu nesesidade báziku ba kongregasaun PAR Loilubo. Kongregasaun PAR iha madre na’in 4, aspirante na’in 9, estudante pre-eskolar 42, formandu lia-inglés na’in 15. Kongregasaun PAR lokaliza iha Loilubo, Suku Osso-Queli no Uatulari Munisípiu Baucau.

Joana Lopes nu’udar feto Timoroan ida hamutuk ho sira seluk ne’ebé mak mak prímeira ba serbisu nu’udar traballadór sizónal ida iha ótel ida iha Broome iha Austrália Oeste iha tinan 2012 ne’ebé nia asumi kargu nu’udar líder ekipa ida. “Serbisu iha Austrália ne’e la fásil, presiza disiplina, abilidade Inglés báziku, jestaun tempu ne’ebé di’ak no pratika hodi hadi’ak ita nia abilidade no koñesimentu”, dehan Joana. Depoizde Joana serbisu ba époka haat iha Austrália no filamai Timor, nia deside hahú nia negósiu padaria iha Dili hodi prátika nia abilidade no investe osan ne’ebé nia poupa bainhira servisu iha Austrália.

Díli, 24 outubru 2019 – Intervensaun hosi Espoza Prezidente Republika, Cidalia Guterres, iha Kongresu Nasional Feto Timor-Leste, Centro Convenções Díli (CCD) hateten katak feto ka inan mak nudar simbolu domin no pasiensia hodi bele hetan paz no armonia iha familia ida. "Família kompostu husi inan (feto), aman (mane) no oan. Tan ne’e familia mak nu’udar nukleu iha sosiadade. Nune’e, ha’u hakarak fahe ho ita bo’ot sira katak, feto ka inan mak nu’udar simbolu domin no pasiénsia hodi bele hetan paz no armonia iha familia ida. Feto ka inan nian responsablidade iha familia mak hanesan halo balansu divizaun servisu iha uma kain entre membru familia. Rotasaun servisu no servisu hamutuk mos bele kria armonia hodi hetan rezultadu diak".

Tibar, 25 Outubru 2019 - Sekretáriu Estadu Formasaun Profisionál no Empregu (SEFOPE), Julião da Silva fahe sertifikadu ba formandu 55 ne’ebé tuir ona formasaun prátika espesialidade ba operasaun no manutensaun bomba bee eléktrika iha sentru formasaun Tibar durante semana rua. Kompostu husi formandu limanulu resin lima ne’e (55) nain tolunulu resin neen (36) husi Programa Nasionál Dezenvolvimentu Suku (PNDS) no nain sanulu resin sia husi Diresaun Nasionál Bee no Saneamentu (DNSA) Ministériu Obras Públika ninian. Husi formasaun ne’e SEFOPE servisu hamutuk ho Ministériu Obras Públika (MOP) no liña Ministeriais sira seluk hodi fó formasaun ba funsionáriu ne’ebé servisu iha baze hodi hakbi’it liután sira nia esperiensia atu nune’e servisu ho profisionál ba komunidade liu-liu iha bee no saneamantu ninian. Iha fatin hanesan SEFOPE kongratula graduadu sira ne’ebé remata ona treinamentu iha área importante sira ne’e. Nia mós husu atu kontinua nafatin halo atendimentu ne’ebé di’ak no transforma matenek ba realidade iha prátika ba sidadaun sira iha ita nia nasaun Timor-Leste.

Institutu Nasional Seguransa Sosial (INSS) sosializa direitu no dever traballadór sira nia ne’ebé kontribui 4% no entidade empregadór kontribui 6% depois inskreve ona iha Seguransa Sosial, mak direitu traballadór sira sei hetan hanesan tuir mai ne'e: Subsidiu PARENTALIDADE hanesan 1) Subsidiu Maternidade (sei benefisia ba Inan feton sira) 2) Subsidiu Paternidade (sei benefisia ba Aman sira) 3) Subsidiu Adosaun (Adopsi Labarik mos sei benefisia ba Inan aman hakiak) 4) Subsidiu Risku Klinika Durante Isinrua (sei benefisia ba inan feton ne’ebé problema wainhira partus) 5) Subsidiu Interrupsaun Gravides (sei benefisia ba inan feton sira ne’ebé Abortu) Subsidiu hirak ne’e, bele rekere antes semana rua ba partus ka depois partus mak bele rekere mós bele, naran katak labele liu fulan 6, lae lakon direitu. Subsidiu sira ne'e bele hetan kuandu traballadór ne'e kumpri ona prazu garantia ka kontribui ona fulan 6 ba leten mak hasoru situasaun refere bele asesu ba subsidiu sira ba seguransa sosial ne’ebé temi iha leten. 6) Subsidiu Mate/Reembolsu Despeza Funeral bele asesu husi familia matebian ka ema sira ne’ebé la'os ita nia familia maibe sira mak hakoi matebian/traballadór ne’e. Valor Subsidiu Mate/Reembolsu Despeza funeral sei la boot liu husi traballadór ka matebian ne’e nia salariu fulan 3. Aleinde simu Subsidiu traballadór sira mós bele asesu ba pensaun hamutuk (4) mak hanesan: Pensaun Sobrevivensia, Pensaun Invalides Absoluta no Pensaun Invalides Relativa pensaun 3 ne’e kontribui deit tinan 1 ba leten no kada tinan se aumenta fulan 6 bele asesu ona ba pensaun sira refere. Pensaun Vellise ka ikus (reforma) tenki kontribui tinan 5 ba leten maibe iha esepsaun mos ba sira ne'ebe agora atinji ona tinan 55 to'o tinan 59 sira kontribui deit ba restu tinan refere no traballadór ne’e bele asesu ba rekere pensaun ne'e kuandu atinji ona idade 60 ba leten nia sei simu pensaun ne’e kada fulan to’o nia mate.

Díli, 28 outubru 2019 - Prezidente Repúblika, Francisco Guterres Lú Olo simu iha audiénsia hosi Embaixadór Cuba mai Timor-Leste, Oscar Genaro Coet Blackstock, ne’ebé konsidera nia enkontru ho Xefe Estadu “pozitivu tebes”. “Ami halo revizaun ba polítika bilateral entre Timor-Leste ho Cuba. Ho onra-boot ha’u esplika ba Señor. Prezidente Repúblika, ha’u-nia satisfasaun tanba Cuba forma ona médiku timoroan hamutuk 1.000, tuir kompromisu entre Saudozu Fidel Castro (antigu Prezidente Cuba) ho lider timoroan sira iha Kuala Lumpur, Malaysia, iha tinan-2003”, afirma Oscar Blackstock, ne’ebé tuir mai esplika katak Prezidente Francisco Guterres Lú Olo, “manifesta nia alegria” ho lala’ok kooperasaun entre nasaun rua no “manifesta mós hanoin atu habelar tan kooperasaun Timor-Leste ho Cuba”. Oscar Blackstock informa liutan, formasaun ba médiku timoroan sira durante tinan-15, lori ona impaktu pazitivu iha saúde publika no kontribui mós hodi halakon moras malaria iha Timor-Leste. Tanba ne’e, nia parte sente satisfeitu no subliña “Cuba disponível atu habelar no hatutan kooperasaun ho Timor-Leste”. Nia realsa, oras ne’e, iha grupu timoroan rua mak estuda iha Cuba, grupu ida, kompostu hosi médiku na’in 11 ne’ebé prepara sira nia-an atu mai hanorin iha Fakuldade Medisina Universidade Nasiona l Timor-Leste no grupu seluk, ne’ebé nia la temi númeru, kompostu hosi médiku timoroan ne’ebé foti espesializasaun oioin area medisina nian.

Asédiu Seksuál nu'udar hahalok oin-oin ho karákter seksuál lahó vítima nia hakarak ne’ebé afeita dignidade vítima nian, ofensivu no halo ambiente serbisu la di'ak. Konsidera nu’udar asédiu seksuál bainhira Diretór/Koordenadór (hanesan supervizór) iha relasaun íntimu (domin nian) ho profesór ka funsionáriu ne’ebé ninia subordinadu mezmuké rua hotu hakarak. Konsidera nu’udar asédiu seksuál bainhira Profesór iha relasaun íntimu ho alunu mezmuké rua-hotu hakarak, tanba profesór nia pozisaun no kbiit, no mós estudante nia idade, halo imposivel atu estudante bele fó konsentimentu lahó presaun. Akompaña vídiu Asédiu Seksuál iha ne'e!

Dili, 28 outubru 2019 - Prezidente Repúblika, Francisco Guterres Lú Olo hala'o enkontru ho reprezentante komunidade Viqueque ne’ebé kompostu hosi veteranus, juventude no médiku sira. Iha sorumutu ne’e, dr. Octavio Sequeira aprezenta ba Prezidente Repúblika komunidade Viqueque nia preokupasaun no inisiativa atu hasa'e estatutu Óspital Viqueque sai Óspital Referál. “Ami mai aprezenta ba Prezidente Repúblika inisiativa eleva Óspital Viqueque sai Óspital Referál ho razaun katak númeru populasaun 79 mil, prenxe rekezitus atu sai Óspital Referál no jeografikamente mós prenxe kriteira”, afirma dr. Octavio Sequeira. Prezidente Francisco Guterres Lú Olo, simu proposta ne’ebé komunidade Viqueque aprezenta relasiona ho inisiativa atu transforma Óspital Viqueque ba Óspital Referál. “Hanesan Prezidente Repúblika ha’u simu Ita-bo’ot sira-nia proposta no ha’u haree hosi rekezitus ka kriteira ne’ebé Ita-bo’ot sira aprezenta hanesan nesesidade ida ne’ebé bele halo. Maibé ne’e servisu Governu nian, ha’u sei ko’alia ho Primeiru Ministru atu trata asuntu ida ne’e”, subliña Prezidente Francisco Guterres Lú Olo. Reprezentante veteranus, Jacinto Sera Malik, akresenta liutan katak, veteranus Viqueque asume nia papel hodi asina iha proposta ne’e ho razaun katak, agora dadauk, iha planu-boot Governu nian atu halo planta LNG iha Viqueque, entaun Óspital Referál importante aleinde atende populasaun Viqueque bele mós haree ba ema estranjeirus sira ne’ebé sei mai servisu iha Viqueque.

Akanunu - 30 Outubro 2019 - Ministru Transporte no Komunikasoens (MTK), José Agustinho da Silva halo inspeksaun urjenti ba iha DNTT Akanunu, Hera hodi hare situasaun servisu iha Fatin refere. Iha inspesaun urjenti ne’e nota katak ekipamentu servisu barak mak la funsiona ho diak hanesan AC, impresora, komputadór no seluk-seluk tan inklui funsionariu DNTT seidauk sufisiente hodi halo atendimentu lorloron. Hare ba Ida ne'e Ministru fó orientasaun kedas ba Diretór jerál no Diretor Nasionál sira atu hola medida lalais iha tempu badak nia laran hodi mellora atendimentu ho diak no lais ba populasaun sira. Iha inspeksaun urujenti ne’e ministru akompana mos hosi Xefe Gabinete, Diretor jerál, Diretór Nasionál no funsionáriu ministériu sira seluk.

Díli, 28 Outubru 2019 - Ministru Obras Públikas (MOP), Salvador Pires esplika faktus sira ne’ebé dezafia ezekusaun Orsamentu Jerál Estadu (OJE) 2019 ba Ministériu Obras Públikas (MOP) ne’ebé foin atinji pursentu 66.2 (66.2%). Ministru MOP esplika faktus ne’e liuhosi audénsia deskusaun proposta OJE ba 2020 ho deputadu sira iha Parlamentu Nasionál (PN) bainhira reduptadu sira husu kona-a ezekusaun orsamentu MOP nian. “Ha’u hakarak partilla ho ita-boot sira kona-ba faktus ne’ebé dezafia ezekusaun orsamentu estadu, ne’e faktus la’os razaun; Primeiru, OJE 2019, promulgadu iha Fevereiru, ne’e faktu ida. Segundu, Meiadu Maiu dekretu ezekusaun foin aprovadu no efetivu, ne’e faktu ida, Terseiru, Orsamentu bazeia ba programa, gasta ba saida? Gasta hira ona? Meta ne’ebé klaru? MOP halo konkursu públiku bazeia ba prinsípiu Boa Governasaun [...] ne’ebé sinór deputadu sira (Parlamentu Nasionál) rasik mak aprova, ne’e la’os dokumentus bankada Governu nian, bankada Opozisaun nian maibé ne’e aprova husi Parlamentu Nasionál. Nu’udar Ministru Obras Públikas, ha’u implementa programa kinkinál ne’ebé Xefe Governu mai aprezenta iha programa Boa Governasaun promove kontabilidade no transparánsia. Entaun ne’e signifika saida, iha progresu prosesu birokrasia ne’ebé naruk ba konkursu públiku tuir lei aprovizionamentu, no dekretu ezekusaun OJE […] RFQ (Request for Quotations) lori loron 10, NCB (National Competitive Bidding) lori loron 15, ICB (International Competetive Bidding) lori loron 25, ida-ne’e prosesu dokumentus tender. Tuir mai anúnsiu tender, RFQ loron 7, NCB loron 30, ICB loron 90, […] preparasaun kontratu no verifikasaun loron 15 no asina kontratu. Normalmente tuir lei aprovizionamentu konkursu 200 mil ba leten tenke ho konkursu Internasionál ICB ne’ebé kuaze lori fulan neen (6) […].” Ho faktus ne’ebé iha, ezekusaun Orsamentu Jerál Estadu nia pursentu sempre sa’e maka’as iha fulan ikus liu iha kada anu fiskál, tanba prosesu iha aprovizionamentu ba tenderizasaun lori tempu ho durasaun to’o fulan neen liu.

Díli, 29 outubru 2019 - Reitór Universidade Nacional Timor Lorosa’e (UNTL), Francisco Martins ho Ministra Edukasaun Juventude I Desportu (MEJD), Dulce de Jesus Soares, iha Sala Video Konferénsia UNTL nian, asina Memorandum Entendimentu (sigla ingés, MoU) ida ne’ebé hatuur Kontratu ba Tranferénsia Subvensaun Públika nian ka subsídiu ba profesór sira UNTL nian, ne’ebé apoia hela MEJD. “MEJD konsidera katak Universidade Nasionál maka instituisaun superiór ne’ebé sai fornesedór forsa-traballu nian ba Ministériu, liuliu profesór sira, tanba ne’e ba oin liuhusi koperasaun ne’e, instituisaun rua ne’e sei servisu hamutuk liután,” hateten Ministra. Relasiona ho asinatura kontratu ne’e, Ministra Edukasaun agradese ba Reitór UNTL ho nia dirijente sira ne’ebé disponibiliza apoiu no servisu hamutuk ho nia ministériu. Entretantu Reitór UNTL hateten katak baze ba akordu ne’ebé instituiasaun rua ne’e asina mak kolaborasaun no komprensaun mútua tuir kompromisu ne’ebé konsisti iha akordu laran. “Ohin ita asina dokumentu ida atu halo transferénsia subvensaun públika hodi fasilita profesór sira ne’ebé servisu iha ministériu atu hetan subsídiu ruma bainhira Estadu presiza sira-nia kontribuisaun, no valoriza sira ho proporsionalidade tuir idaidak nia tarefa ne’ebé atribui,” hatutan Reitór. Reitór UNTL salienta katak dokumentu ne’ebé asinadu sai hanesan mós giaun ida atu aplika ba UNTL nia profesór sira ne’ebé hala’o mós knar iha Ministériu no instituisaun relevante sira seluk. Eventu ne’e, partisipa husi Administradór Jerál UNTL, Lourenço Rodrigues Pereira, Dekanu Fakuldade Enjeñaria Siénsia no Teknolojia (FEST), Ruben Jerônimo Freitas, Dekanu Fakuldade Siénsia Ezata, Samuel Freitas, Diretór Jerál MEJD,  Abrão dos Santos, no ekipa tékniku sira.

Díli, 28 Outubru 2019 - Ministru Obras Públikas (MOP), Salvador Pires, hatete, Governu sei la selu projetu ne’ebé kompañia sira implementa ho ilegalmente, laiha kontratu servisu husi Governu wainhira hatán preokupasaun deputadu sira-nian kona-ba kompañia sira ne’ebé kontinua realiza projetu sira, no laiha kontratu servisu iha PN iha okaziaun audénsia diskusaun proposta OJE 2020. “Projetu eletrisidade ne’ebé mak ai-riin iha tiha ona, siñor deputadu sira dala ida tan, osan ida-ne’e osan estadu nian, la’os osan Ministru nian ga Ministériu ninian, maibé atu selu tenke iha mekanizmu atu selu, selu ne’e mak tenke iha baze, baze ne’e mak Kontratu. Ami kuandu tama mai, ami hasai sirkulár rua kedas, kona-ba promove projetu, primeiru mak sirkulár númeru 30/Gab MOP/7/2018 de Jullu de 2018, ne’ebé hatete katak tuir programa Governasaun nian, programa kontabilidade no transparánsia iha Boa Governasaun nian, ami kontinua dekretu lei númeru 41/2016, 5 de Outubru ne’ebé revoga husi dekretu lei númeru 40/2012, 5 de Setembru kona-ba ajudikasaun para halo reabilitasaun no instalasaun iha liña eletrisidade foun. Ida-ne’e fó sai ba kompañia sira hotu iha 2018,” dehan Ministru.  Ministru hatutan, “Ida tan Ministériu Obras Públikas hasai ofísiu ida ho númeru 161/MOP/5/2019 dia 4 de Maiu de 2019 katak projetu tenke promove husi liña ministériu liuhosi Orsamentu Jerál Estadu ne’ebé aprezenta mai Parlamentu Nasionál depois mak sai válidu, se sein kontratu tama iha ministériu projetu ne’e inválidu, ida-ne’e klaru, ne’ebé fahe hotu ona, ha’u hanoin ba Sinor deputadu sira iha Parlamentu Nasionál, fahe mós ba estatál ita-nia autoridade lokál sira, polísia nasionál sira, fahe ba entidade tomak para nune’e informadu hela kona-ba sirkulasaun ne’e katak se iha ajénsia ruma ami-nian, husi obras públikas, EDTL ka, DGAS mak motiva ita-boot sira setór privadu promove projetu ilegalmente, husu ba sira selu, na’in ida haruka ita-boot sira promove projetu ne’e, sirkulár ne’e hatete rasik iha ne’eba”.

Díli, 29 Outubru 2019, Ministériu Edukasaun, Juventude no Desportu (MEJD), realiza asina Nota de-Entendimentu (MoU-Sigla Inglés) ho Autoridade Rejiaun Administrativa Espesiál Oecusse Ambeno (RAEOA), iha salaun enkontru Prezidénsia Konsellu Ministru (PCM-Sigla Portugés), Palasiu Governu, Dili. Wainhira asina tiha Nota de-Entendimentu Ministra Dulce de Jesus esplika katak objetivu husi asina Nota de Entendimentu ne’e atu sai báze ida hodi MEJD bele transfere orsamentu Retroativu ba profesór sira iha RAEOA hamutuk 116 (atus ida sanulu resin neen) ne’ebé benefísiu ba progresaun eskalaun. “Orsamentu ba Retroativu profesór sira iha RAEOA ne’e antes estabelesimentu RAEOA ne’e responsabilidade MEJD nian atu halo pagamentu ba progresaun eskalaun. Nune’e iha orsamentu 2019 orsamentu ne’e koloka iha MEJD nia orsamentu, maibé MEJD labele halo pagamentu direita ba profesór sira iha RAEOA tanba regra Ministériu Finansas labele kria (Coding Block) ida tan tanba agora dadaun profesór sira iha ona (Coding Block) RAEOA. Nune’e presiza Nota de-Entendimentu ida hodi bele transfere orsamentu ba RAEOA hodi halo pagamentu”. Ministra Dulce salienta liu tan katak, liuhosi Nota de-Entendimentu ne’e Ministra espera katak iha fulan Novembru 2019 nia laran Profesór sira iha RAEOA bele hetan ona sira nia pagamentu retroativu. Serimónia asina Nota de Entendimentu ida ne’e partisipa mós husi Dirijenti MEJD no mós Dirijenti husi RAEOA.

"Ita restaura independénsia tinan sanulu resin hitu maibé sei presiza hametin nafatin valores kristauns hanesan solidariedade no franternidade, atu ita bele harii metin ita-nia sentidu justisa, atu labele fó dalan ba maioria kiak nafatin. Ida ne’e injustisa no ita lakon sentidu fraternu no solidáriu. Sentidu solidariedade no fraternidade nian klean tebetebes.Tanba ne’e, ha’u labele ko’alia hotu ohin. Karik bele ko’alia liu de’it, ha’u define nu’ udar prinsípius no valores rasik husi natureza umana atu hametin sosiedade ida nia koezaun no identidade rasik liuhusi ninia konvivénsia no prátika reiterada. Ita timoroan hako’ak prinsípius no valores sira ne’e iha kontestu evolusaun iha ita-nia sosiedade ida ne’ ebé hakarak sai modernu no husi sorin seluk ho nia valores kulturais ne’ ebé sei aas nafatin. No fundu, laiha negasaun ida ba seluk maibé sira moris hamutuk, fó kbiit ba malu no sira kompleta malu no halo ita timoroan sai ida de’it iha ita-nia rai rasik!". Mensajén kompletu bele le'e iha ne'e!

Klalerek Mutin, Bibileo, Viqueque, 3 Novembru 2019: "Mai ita hotu hatete, “Lae ba Kualker Tipu violensia no violasaun ha direitu hasoru feto foinsa’e no inan feton sira, iha família no komunidade. Fo fiar nafatin ba mane maluk sira katak, sira sei hakribi violensia hasoru feto." Mensajén kompletu bele le'e iha ne'e!

Dili, 30 Outubru 2019 - Primeiru-Ministru Taur Matan Ruak, kuarta-feira ne’e iha Palasiu Governu-Dili, simu audiénsia Prezidente ConocoPhillips Austrália Osidental, Mile Nazroo ho nia reprezentante iha Dili, José Lobato no hetan akompañamentu hosi reprezentante kompañia Petrolífera Santos Limited. Iha audiénsia ne’e, Prezidente ConocoPhillips introduz ba Xefe Governu kompañia Santos Limited ne’ebé sei troka ConocoPhillips nia atividade Petrolífera iha kampu Bayu-Undan, tanba kompañia ne’e sosa tiha ona asaun ConocoPhillips nian. Primeiru-Ministru simu pozitivu mudansa ne’e hodi fó bem-vindu ba kompañia Santos no aproveita agradese ConocoPhillips nia serbisu durante ne’e ho Timor-Leste iha atividade esplorasaun, Xefe Governu mos fó konsiderasaun ba desizaun ConocoPhillips nian ne’ebé fa’an nia asaun partisipasaun ba Santos Limited. Entretantu Reprezentante Kompañia Santos Limited ne’ebé foin dahuluk vizita Timor-Leste ne’e, fó garantia ba Xefe Governu katak, sira sei kontinua atividade esplorasaun iha Bayu-Undan tuir kontratu ne’ebé iha atu fó benefísiu ba Timor-Leste no kompañia exploradora ne’e rasik. Reprezentante ne’e mós konvida Xefe Governu nia posibilidade atu bele ba vizita sira-nia baze iha Queensland hodi bele haree besik kompañia ne’e nia serbisu. Iha loron 13 fulan Outubru liu ba, ConocoPhillips fa’an ona nia negósiu Norte Austrália nian ba Santos Limited. Negósiu sira ne’e inklui mós Bayu-Undan, eskritóriu ida iha Perth, Darwin no Dili. Wainhira prosesu tranzasaun ne’e remata iha trimestral tinan 2020, ConocoPhillips sei husik Timor-Leste no sei troka hosi kompañia Santos.

Austrália 4 Novembru 2019 - SEFOPE liuhosi Adidu traballu Timor-Leste ba Austrália Antonio Armindo hahú iha loron 30 Fulan Outobru to’o 04 Fulan Novembru kontinua halo promosaun kona-ba traballadór Timor-oan ba toos nain sira iha Perth nomós iha área remotas Pemberton. Iha biban ne’e adidu traballu hasoru malu ho toos nain sira ne’ebé kuda avokadu, Derok, fehuk midar, ne’ebé tinan ne’e ho tinan oin presiza traballadór atu ba servisu. Iha aprezentasaun adidu husu toos nain sira atu rekruta de’it traballadór husi Timor-Leste tanbá geografikamente Autrália besik ho Timor-Leste, no nia mós informa traballadór Timor-oan servisu di’ak tebes. Durante loron hirak ne’e toos nain akompaña adidu ba vizita direta toos sira no mós fatin ba traballadór atu hela. Toos nain sira pozitivu tebes atu hato’o pedidu rekrutamentu liuhosi ajénsia rekrutamentu hodi rekruta traballadór hosi Timor-Leste iha tempu badak.

Díli, 5 Novembru 2019 - Universidade Nacional Timor Lorosa’e (UNTL), nia Sentru Nasionál ba Investigasaun Sientífika (CNIC) fasilita formasaun Metodolojia Peskiza Kuantitativa ba pesoál sira hosi Komisaun Funsaun Públika (KFP) nain sanulu resin lima (15), kompostu husi diretór no pesoál xefia sira. Iha sesaun abertura iha Salaun Delta Nova, Díli, Reitór UNTL, Francisco Miguel Martins agradese ba konfiansa ne’ebé KFP depozita ba universidade nasional nia sentru CNIC no ninia matenek-nain sira hodi fasilita formasaun refere. “Ohin ita hahú formasaun ida ne’e bazeia akordu institusionál nian ne’ebé asina ona iha loron 5 outobru liubá entre UNTL ho KFP hodi eleva kapasidade iha área análiza kuantitativa ba pesoál sira KFP nian ne’ebé importante atu aplika tuir idaidak nia área servisu no nesesidade instituisaun nian,” hatutan Reitór. Iha fatin hanesan Prezidente KFP, Faustino Cardoso Gomes hateten katak formasaun ne’ebé realiza ho objetivu atu hasa’e liután sira-nia matenek kona-ba peskiza kuantitativa. “Parte KFP nian importante maka diretór no pesoál xefia sira, bele hetan koñesimentu iha ámbitu peskiza kuantitativa nian no ajuda mellora sira-nia servisu iha elaborasau relatóriu iha kontekstu administrasaun públika, liuliu KFP nian”, tenik Doutór Faustino. Diretór CNIC, Vicente Correia hateten katak ho formasaun ne’ebé fasilita hanesan faze inísiu ida no ba instituisaun ne’ebé presiza CNIC prontu atu kolabora. Formasaun ne’e realiza ho durasaun loron lima (5) hahú loron 5 to’o 11 fulan novembru, no fasilita husi formadór CNIC, Profesór José Nelson Salsinha, no Profesór João Rendes. Formasaun ida ne’e realiza ho apoiu hosi Fundu Kapitál Dezenvolvimentu Umanu.

Díli, 5 novembru 2019 - Prokuradór Jerál Repúblika, José da Costa Ximenes, relata serbisu mensál ba Prezidente Repúblika, Francisco Guterres Lú Olo, kona-ba atividade prosesuál iha Ministériu Públiku no membru Konsellu Superior Ministériu Públiku ne’ebé nia mandatu remata tiha ona. Prokuradór Jerál Repúblika informa katak atividade prosesuál iha Ministériu Públiku la’o normál. Iha kazu ne’ebé rejistadu iha Tribunál relasiona krime iha Quelicai, iha Lelalai, ne’ebé sunu populasaun nia uma no motorizada durante finadu. Polísia PNTL kaer suspeitu na’in-7 no prosesa ona iha Tribunál. Kazu iha Gariuai, Baucau ne’ebé joven sira ataka malu no instituisaun seguransa kaer ona ema na’in-1. Grupu Arte Marsiais ataka malu iha Maliana no sunu populasaun nia uma no krime ne’ebé akontese iha Same. Iha oportunidade ne’e, Prokuradór Jerál Repúblika relata kona-ba kazu sira iha Tribunál iha fulan outubru nia laran, hamutuk besik 500. Prokuradór hala’o julgamentu no serbisu hamutuk ho PNTL halo investigasaun. Iha nivel nasionál kazu pendente tun husi 3000, ne’e sura ona ho kazu sira husi Gabinete Kombate Korupsaun no Kriminalidade Organizada. Relasiona ho membru Konsellu Superior Ministériu Públiku nia mandatu ne’ebé remata tiha ona, husi parte Prokuradór Jerál Repúblika halo tiha eleisaun iha 25 outubru 2019 hodi hili Jacinto Babo no Gustavo Morreira hodi troka Nelson Carvalho no Matias Soares. Ministériu Públiku mós haruka ona karta ba Parlamentu Nasionál atu hili foun ka halo estensaun ba ninian reprezentante atu tur iha Konsellu Superior Ministériu Públiku. Iha 25 outubru 2019, Prokuradória lansa tiha ona primeira pedra atu harii edifísiu Gabinete Sentral Kombate Korupsaun no Kriminalidade Organizada ne’ebé sei remata iha tinan ida nia laran.

Dili, 5 Novembru 2019:  S.Exa. Primeiru-Ministru Taur Matan Ruak, tersa-feira ne’e iha Palasiu Governu, simu iha audiénsia grupu defisiente sira hanesan, defisiente matan, tilun no fíziku ne’ebé halibur an iha Asosiasaun Defisiente Timor-Leste (ADTL), lidera hosi nia Diretór Ezekutivu, Cesário da Silva, no hetan akompañamentu hosi Prezidente Konsellu Fiskál, João Pequeno. Iha audiénsia refere, Diretór Ezekutivu ADTL aproveita konvida Xefe Governu atu partisipa iha Loron Internasionál ba Defisiente sira ne’ebé sei monu iha loron 3 fulan Dezembru tinan 2019 ho tempu hanesan atu sai orador ba sira-nia semináriu. Aleinde ne’e husu mós Xefe Governu nia mensajen televisiva espesiál ba sira nia loron hodi oinsá konsiénsaliza sosiedade sira ba ema ho defisiente sira. Ba Pedidu refere, Xefe Governu  hateten sei haree lai,  tanba koinsidénsia ho debate Orsamentu Jeral Estadu 2019, nune’e difisil uitoan  atu partisipa maibé sei delega membru Governu tutela atu bele partisipa. Xefe Governu hateten, nia akompaña besik situasaun ema ho defisiente sira nian dezde 2002 to’o ohin loron, no observa katak iha mudansa iha sosiedade nia leet ba ema ho defisiénsia sira tanba defisiente sira organiza an di’ak. “Imi nia luta komesa iha fuan no funan, sosiedade komesa tau atensaun ba imi. Imi halo serbisu di’ak, ita foin ukun-an hasoru difikuldades barak, mas Governu esforsu-an hodi tau matan ba sidadaun hotu”, Hameno Xefe Governu. Xefe Governu mós apresia ho  asosiasaun kooperativa defisiente sira nian no husu atu serbisu hamutuk ho Sekretáriu Estadu Kooperativa  hodi bele fasilita kooperativa ne’e la’o dika liután. Enkuantu Cesário da Silva, sente kontente tanba iha Governasaun da ualu ne’e  tau atensaun maka’as ba ema ho defisiente sir, iha ne’ebé Parlamentu Nasionál mós Aprova ona Rezolusaun ida iha loron 3 fulan Outubru 2019 , ne’ebé rekomenda ba Governu ba Adosaun Medida Relativa  Protesaun ba ema ho defisiénsia.

Fuma tabaku pasivu ne'e perigu ba saúde. Labarik sira ne'ebé mak hetan tabaku su'ar husi ema seluk sei hetan risku moras respiratória aguda ne'ebé entre 50 to'o 100%.

Díli, 6 Novembru 2019 - Konsellu Ministru liuhosi Reuniaun ordinária kuarta-feira ne’e iha Palasiu Governu-Dili, aprova nomeasaun eis Vise Primeiru-Ministru, José Luís Guterres “LUGU” nu’udar Prezidente Autoridade foun ba Rejiaun Administrativa Espesiál Oekusi-Ambeno-Zona Espesiál Ekonomia Sosiál Merkadu (RAEOA-ZEESM). Proposta rezolusaun Governu nian kona-ba nomeasaun ne’e, aprezenta hosi Primeiru-Ministru, Taur Matan Ruak. "Ita-boot sira hatene mós katak RAEOA-ZEESM Prezidente Interinu, iha 30 Novembru nia mandatu hotu, nia mandatu fulan hat ne'ebé Konsellu Ministrus halo desizaun ida, ohin simu proposta Sr. Primeiru-Ministru, hili Dr. José Luis Guterres maka sai Prezidente foun ba RAEOA-ZEESM hodi nia bele iha tempu atu prepara no harii nia ekipa hodi responde ba ezizensia ne'ebé hosi Rejiaun Espesial Oe-Cusse Ambeno" Ministru Estadu Prezidensia Konsellu Ministrus, Hermenegildo Augusto “Agio”. José Luís Guterres, moris iha Uatulari, Vikeke tinan 1954, nu’udar diplomata sénior timoroan ne’ebé ativu maka’as iha luta frente eksterna nian. Iha formasaun Primeiru-Governu Konstitusionál 2002-2006, nu’udar Embaixador dahuluk Timor-Leste nian ba Estadu Unidu Amérika no ONU, iha II Governu Konstitusionál ne’ebé lidera hosi Primeiru-Ministru Ramos Horta, nia hetan fiar sai Vise Ministru Negósiu Estranjeiru no Kooperasaun to’o Maiu 2007. Hetan fiar nu’udar Vise Primeiru-Ministru ba Asuntu Sosiál iha Governu Aliansa Maioria Parlamentar ne’ebé mak lidera hosi Primeiru-Ministru, Kay Rala Xanana Gusmão hosi 2007-2012, no hetan filafali fiar nu’udar Ministru Negósiu Estranjeiru no Kooperasaun iha V Governu Konstitusionál hosi 2012 to’o 2015.

Díli, 6 Novembru 2019 - Sekretáriu Estadu Formasaun Profisionál no Empregu (SEFOPE), Julião da Silva akompaña hosi Embaxadór Austrália ba Timor-Leste no Diretóra INDMO halo abertura ba Konkursu Nasionál ba Aptidaun (KNA) iha salaun Dom Bosco Kumoro. Husi realizasaun konkursu ne’e sai hanesan sasukat ba joven sira ne’ebé tuir formasaun iha sentru formasaun sira liu-liu iha área konstrusaun sivíl, otelaria no auto-mekániku. Iha biban ne’e SEFOPE sujere Konkursu Nasionál ba Aptidaun (KNA) tinan ida tenki realiza dala-rua, nune’e setór privadu sira bele haree barak liután kapasidade hosi sentru formasaun ba joven sira-nia esperiensia ne’ebé hetan ona. Lider maximu SEFOPE ne’e mós hatutan bainhira realiza fali konkursu hanesan ne’e, ekipamentus sira ne’ebé sei tau durante iha konkursu lori de’it husi sentru formasaun ida, ho objektivu sira bele aprezenta ekipamentu saida maka sira presiza halo nune’e governu liuhosi SEFOPE bele fó apoiu. Nia haktuir tán katak dalaruma joven sira kuandu tuir kursu hotu lakohi implementa esperiénsia ne’ebé sira hetan, tamba ne’e husu bainhira hotu hosi formasaun atu bele implementa matenek ne’ebé iha hanesan solda bele loke fali ofisina tuir kapasidade ne’ebé iha.

Dili, 11 Dezembru 2020 – Graduadu hamutuk na’in-37 ne’ebé kompostu hosi mane na’in-10 no feto na’in-27, simu sertifikadu hafoin tuir tiha formasaun kona-ba Turizmu, Ospitalidade no Gastronomia durante fulan haat (4) iha ETDA no Pro EMA. Sertifikadu ne’e entrega direitamente hosi Vise Ministra Turizmu Komunitáriu no Kulturál (MTKK) Inácia Teixeira, Arsebispu Metropolitanu Dom Virgilio do Carmo no Embaixadór Uniaun Europeia (UE) Andrew Jacobs, ohin (11/12) iha salaun retiru Fundasaun Saun Paulo Dare. Fundasaun Saun Paulo hetan apoiu hosi UE hodi investe iha formasaun ba estudante hirak ne’ebé gradua ona ne’e atu prepara rekursu umanu kualifikadu, tanba UE iha planu atu dezenvolve projetu reflorestamentu Dare nian ne’ebé envolve mós dezenvolvimentu Eko-turizmu. Iha intervensaun, Vise MTKK, agradese ba UE tanba apoia ona Fundasaun Saun Paulo hodi investe iha formasaun refere. Nia kongratula mós graduadu sira hodi husu atu sira muda mentalidade no hahalok, iha pasénsia ne'ebé boot hodi hasoru dezafiu sira iha kareira profisionál atu serví konsumidór iha fatin turistiku sira. “Votu parabéns ba alin sira, dezafiu sei barak maibé Maromak sei tulun ita hotu atu bele lori dezenvolvimentu setór turizmu ba oin,” dehan Inácia.

Díli, 6 Novembru 2019 - Prezidente Repúblika, Francisco Guterres Lú Olo, liuhusi Dekretu Prezidente Repúblika númeru 48/2019, 6 Novembru, rekoñese Constâncio da Costa dos Santos “Tama Laka” ninian kontribuisaun iha luta ba independénsia nasionál. Tanba ho ninian kontribuisaun iha luta ba independénsia nasionál, Constâncio da Costa dos Santos “Tama Laka” iha direitu atu hetan onras fúnebres no sei hakoi iha Jardim dos Heróis da Pátria iha Likisá. Constâncio da Costa dos Santos “Tama Laka” durante tempu okupasaun Indonézia partisipa ativamente iha organizasaun klandestina hodi luta ba ukun rasik an. Tama Laka partisipa iha manifestasoens hasoru Embaisadór Estadus Unidus John Monjo iha Hotel Turismo iha 1990 no 12 novembru 1991 ne’ebé koñesidu ho Masakre Santa Cruz. Iha Indonézia, Tama Laka partisipa iha atividade klandestina hamutuk Asosiasaun Sosialista Timor (AST). Iha tinan-1997 Constâncio da Costa dos Santos lori bomba mai Timor-Leste ho alvu atu harahun infraestruturas prinsipál Indonézia ninian, maibé militár Indonézia kaer uluk molok hala’o nia asaun. Ho ninian envolvimentu lori bomba mai Timor-Leste, Tama Laka hetan pena tinan-20 no kastigu iha prizaun Becora. Iha tinan-1998, Tama Laka konsege halai sai husi prizaun ba ai-laran hodi reziste hamutuk ho FALINTIL.

Bobonaru, 5 Novembru 2019 - Instituto Nacional de Saúde (INS) liuhosi Diresaun Formasaun halao Formasaun kona-ba Jestaun Tratamentu Integradu Bebe no Labarik Moras (IMCI) ba Profisionál Saúde sira iha edifísiu SSM Bobonaru. Formasaun ne’e ho total Partisipante hamutuk nain-20, Mediku nian-11, Enfermeiru/a nain-8 no Parteira nain-1. Formasaun ne’e hala’o tanbá hetan apoiu fundu hosi UNICEF. Formasaun IMCI ba Profísional Saúde ne’e ofisialmente loke hosi Diretora Formasaun INS, Dirce Araujo no akompaña hosi Diretór Servisu Saúde Munisípiu Bobonaro, João Cardoso. Objetivu hosi formasaun ne’e atu hasa’e abilidade, aumenta koñesimentu no kapasidade profisionál saúde konaba tratamentu integradu bebe no labarik moras no kontribui hodi hatun númeru morbilidade no mortalidade labarik menus tinan 5.

Díli, 7 Novembru 2019 - AIFAESA I.P. hamutuk ho Ministériu Saúde no Ministériu Agrikultura no Peskas realiza Konferénsia Imprensa iha Salaun enkontru AIFAESA I.P., Matadoru, Dili, hodi klarifika ba Públiku kona-ba informasaun ne'ebé espalla iha média sosiál (Facebook) kona-ba foos ho marka Globus ne'ebé konsumidór sira te'in no liu loron-4 etu ne'e nabeen no sai fali plastiku. Koordenadór AIFAESA, Abilio Oliveira Sereno relata katak, bazeia ba informasaun ne'ebé fó sai iha Facebook, notísia kona-ba foos ho marka "Globus" halo preokupasaun bo’ot maihosi populasaun, Autoridade sira, Membru Governu no Membru Parlamentu Nasional sira kona-ba siguransa ai-hán ne'ebé sirkula iha merkadu Timor-Leste. AIFAESA iha obrigasaun hamutuk ho Instituisaun relevante sira-ne'ebé mak hala'o hodi kontrolu ba ai-hán nian hanesan Ministériu Saúde no Ministériu Agrikultura no Peskas kordena hamutuk oinsá bele fó resposta ba situasaun refere. Kordenadór realsa tan katak, AIFAESA dezde harii seidauk iha laboratóriu hodi halo teste ba ai-hán, atu hatene foos aat, foos plastiku ka falsifikadu, tenke iha instrumentu sientífiku hodi analiza hanesan laboratóriu mak bele fó resposta ka iha konfirmasaun ba produtu ne'e. Koordenador AIFAESA, Abilio Olivera haktuir liu tan katak, Laiha laboratóriu difikulta tebes atu halo servisu ho di'ak. Gaspar Pinto nu'udar xefe Departamentu Toxikolojia, Laboratóriu Nasionál Saúde haktuir, atu halo kontrolu ba ai-hán ho kualidade di'ak presija ekipamentu Laboratóriu neebé kompletu. Laboratóriu Nasionál Saúde mós laiha ekipamentu hodi halo Teste ba foos Globus refere. Nune'e mós Xefe Departamentu Produsaun Alimentar no Jestaun Pos- Kolleta, Ministériu Agrikultura no Peskas, Suzana Vilanova relata katak, la iha laboratóriu atu halo teste ba kualidade ai-hán ne'ebé sirkula iha rai-laran, espesifiku ba laboratóriu kualidade no laboratóriu fisiolozia nian, dadaun ne'e Ministériu iha de'it laboratóriu kona-ba rai no fini nian.

Díli, 7 Novembru 2019 - Primeiru Ministru, Taur Matan Ruak informa serbisu Governu kona-ba seguransa, dezastre naturais no integra F-FDTL iha kontijente Portugal ba ONU nian misaun pás ba Prezidente Repúblika, Francisco Guterres Lú Olo. Primeiru Ministru hateten katak durante tempu finadu akontese violénsia iha fatin balu. Aleinde ne’e, dezastre naturais ahi han uma no sunu plantasaun sira ne’ebé lori impaktu ba populasaun nia moris iha area afetadu sira hanesan Ermera, Likisá, Aileu no Kelikai. Xefe Governu informa mós kona-ba integrasaun FALINTIL-Forsas Defeza Timor-Leste (F-FDTL) iha kontijente Portugal ninian ba misaun Pás ONU nian. Primeiru Ministru mós informa kona-ba Konsellu Ministru nomea José Luis Guterres ba Prezidente Rejiaun Administrativa Espesiál Oecusse-Ambeno (RAEOA). Ho nomeasaun ba Prezidente RAEOA, Governu sei invalida nia nomeasaun anterior nu’udar Embaixadór Timor-Leste ba Suísa. Tuir Xefe Governu, nomeasaun ne’e halo bazeia ba kompeténsia no esperiénsia naruk José Luis Guterres iha governasaun no nu’udar lidér rezisténsia ida.

Díli, 7 Novembru 2019 - Universidade Nasional Timor Lorasa’e (UNTL), liuhosi Administradór Jerál (AJ), Lourenço Rodrigues Pereira iha Kampus Sentrál UNTL, Díli, entrega kareta neen (6) foun ba proreitór sira hodi troka kareta doasaun husi UN tuan ho kondisaun laduun di’ak ona, no utiliza ona besik tinan sanulu, hodi hala’o knaar loron-loron nian. “Universidade tinan ne’e liuhosi fundu kapitál menór nian sosa kareta foun atu troka kareta tuan ne’ebé uza besik ona tinan sanulu ne’e. Veíkulu hirak ne’e uza kleur ona, no kustu manutesaun boot liu, nune’e maka sosa karreta foun duké tinan-tinan halo manutensaun ita lakon liu fali sosa kareta foun ida,” salienta AJ UNTL. AJ Rodrigues Pereira hatutan tan katak iha tinan 2019, UNTL sosa kareta foun total sanulu-resin-hitu (17), kareta operasionál neen (6), kareta funsionál sanolu-resin-ida (11), kareta ba proreitór sira neen (6), ba dekanu lima (5), no kareta tuan sira, hanesan partimóniu Estadu nian, sei tau iha planu ba leilaun liuhosi Diresaun Patrimóniu Estadu nian. “Ita iha proreitór nain hitu (7) maibé sira neen (6) maka sei hetan uluk kareta tanba ita-nia planu ba uluk antes ita seidauk iha proreitór kontrolu kualidade interna. Nomós ita iha dekanu nain sia (9), maibé ita sosa de’it kareta lima (5), tan ne’e ita-nia dekanu balun mós seidauk bele hetan kareta foun iha tinan ne’e. Alende kareta ita hola mós motoriza sanolu-resin-tolu (13) ba kargu xefia administrasaun sira,” AJ esplika. Proreitór sira ne’ebé hetan kareta foun iha tinan 2019 ne’e maka Proreitór Asuntu Administrasaun Planu no Finansas, Proreitór Asuntu Estudantíl, Proreitór Asuntu ba Planeamentu no Dezenvolvimentu, Proreitór Asuntu Akadémiku, Proreitóra Provedoria no Akonsellamentu, no Proreitór Asuntu Koperasaun. Eventu refere hala’o ho bensaun husi Padre Kapelaun UNTL nian, Amu Nivio Correia, no testemuña husi estrutura UNTL nian.

Díli, 7 Novembru 2019 - Ministru Koordenadór Asuntu Ekonomia (MKAE) interinu no MRLAP, Fidelis Magalhães, ohin dader hala’o enkontru ho Steve Lakeway, Diretór Kompañia AIRBUS setór helicópteru iha Jakarta, ne’ebé halo aprezentasaun kona-ba AIRBUS nia produtu sira inklui aviaun no helicópteru sira. Lakeway buka hatene vizaun governu nian kona-ba setór aviaun iha Timor-Leste. MKAE interinu hato’o katak governu sei buka hari’i parseria ho kompañia aviaun ruma husi rejiaun Azia deit tanba agora daudauk Timor-Leste nia prioridade la’os hari’i ninia kompañia aviaun rasik, ne’ebé seidauk iha kondisaun tékniku no finanseiru natoon ne’ebé kompañia aviaun ida ejizi. Ministru Fidelis hatutan fali katak kona-ba asuntu helicópteru ne’e interesante liu, tanba helicópteru opera fleksivél liu duke aviaun komersiál bo’ot. Timor-Leste tinan-tinan selu tiha osan bo’ot ba kompañia husi rai-liur ne’ebé opera helicópteru ba-mai plataforma mina-rai sira iha tasi mane. MKAE interinu mos agradese interesse husi kompañia AIRBUS ba setor transporte iha Timor-Leste no dehan katak governu sei nakloke nafatin liu husi TradeInveste atu analiza proposta ruma husi investidór, ne’ebé serve nesesidade helicópteru sira iha rai laran ne’ebé iha ona, liuliu karik wainhira proposta ruma kona-ba asuntu ne’ebé bele dada skils foun sira mai rai laran. Diretór AIRBUS ne’e agradese MKAE interinu ba tempu no hatutan katak nia iha planu atu hakle’an asuntu ida ne’e hodi bele dezenvolve proposta ka konseitu ne’ebé prátiku no sustentável ba setór aviaun iha rai-laran.

Díli, 7 Novembru 2019 – Hafoin Primeiru-Ministru (PM) hala’o enkontru ho Prezidente Repúblika hodi informa serbisu Governu nian, iha nia entrevista ho jornalista sira, PM hateten katak Timor-Leste seidauk bele hamrik sein apoiu asesór internasionál wainhira jornalista sira kestiona kona-ba Governu VIII ne’ebé depende liubá asesór internasionál nomós kona-ba relatóriu EFC hatudu katak Timor-Leste lakon ho nasaun konflitu sira liuliu iha parte negósiu ninian.   PM hateten, “Primeiru, tuir ha’u nia haree, ita-nia nasaun seidauk bele hamriik sein apoiu asesór internasionál, ne’e iha ne’ebé de’it. Tinan sanulu resin hitu (17) seidauk sés an ba ida ne’e, la’ós ha’u foin tama mai ne’e mak halakon tiha ida ne’e. Seidauk bele, alias pais barak ké mezmu esperiénsia barak mós presija. Segundu kona-ba ita-nia ambiente negósiu nian iha nivel mundial, klaru ké ita preokupa ita-nia ambiente nivel negósiu nian, Governu tenke serbisu maka’as para hadi’a ambiente ida ne’e. Ne’e la fasil tanba mundu ohin ne’e kompetitivu liu, primeiru ita 17 anos, 17 anos ita labele kompara ita-nia an ho nasaun sira ne’ebé avansadu. Segundu kondisaun ne’ebé nasaun sira fó ba sira nia emprezáriu sira di’akliu ita-nian, entaun ita mós esforsa para tenke fó di’ak aleinde ké ema barak sei konsidera ita-nia nasaun hanesan nasaun ida foin sai hosi konflitu. Ita dala ruma halo kiós, ita ta’uk arte marsiais mai sunu tiha karik, ema lori osan milloins ne’e nia tenke haree ida ne’e, entaun ita mak tenke hatudu katak ita iha kbiit ona para jere ita nia nasaun, kbiit ona para fó ambiente negósiu ida di’ak mas pelu faktu imi haree ita foin dadauk lori investidor mina sira mai ita-nia rain, ho inisiativa sira  investimentu iha área petróleu, ne’e hatudu katak neineik ba neineik ema komesa konfia ita-nia rain, soké seidauk to’o,  ita tenke halo maka’as liután, ita nia instituisaun sira tenke forte, tenke kombate burokrasia, ita halo sasán lais, transparénsia, ne’e importante tebes.”

Díli, 7 Novembru 2019 - Gabinete Apoiu Atividade Konjúje Prezidente Repúblika (GAAC-PR), hetan doasaun orsamentu hosi Governu Popular Xina hamutuk U$ 20.000 hodi apoiu atividade ne’ebé programadu ona. Governu Popular Xina liu hosi Embaixada ba Timor-Leste, durante ne’e sai hanesan parseiru importante tebes, desde hahú hosi tinan-2017, Xina fó apoiu kuaze dala-haat ba gabinete. Husi apoiu hirak ne’e, nune’e Gabinete bele tau-matan tuir programa hanesan: edukasaun sívika ka sosializasaun ba moras kankru-susun, apoiu bolsu estudu liuliu responde estudante sira nia pedidu, nesesidade eskola no apoiu ema kbiit laek. Tanba ne’e, Espoza Prezidente Repúblika hamutuk ho gabinete sei fó resposta ba pedidu. “Klaru katak hanesan espoza Prezidente Repúblika, ami sei apoiu, halo asaun karidade liu husi ami-nia vizita no liu husi pedidu ne’ebé ita nia maluk sira hato’o mai gabinete. Maibé apoiu hirak ne’e sei haree tuir nesesidade no posebilidade gabinete nian. Osan ne’ebé ita nia parseiru fó doasaun mai, sei fó apoiu ba ita-nia komunidade sira ne’ebé presiza.” Espoza Prezidente Repúblika, dehan. Doasaun refere entrega diretamente husi embaixadór Xina ba Timor-Leste, Xiao Jianguo. Iha enkontru, embaixadór afirma katak, apresia tebes ho atividade ne’ebé Gabinete Espoza Prezidente hala’o durante ne’e. Husi doasaun tinan 2017-2018, GAAC-PR ezekuta ona ba atividades sosiál no seluk tan, no relatóriu hato'o ona ba Embaixada Popular Xina.

Dili, 13 Novembru 2019 - Primeiru-Ministru Taur Matan Ruak, kuarta-feira ohin iha Palasiu Governu, fó pose ba José Luís Guterres nu’udar Prezidente Autoridade foun ba  Rejiaun Administrativa Espesiál Oekusi-Ambenu (RAEOA) no Zona Espesiál Ekonomia sosiál Merkadu (ZEESM), hodi troka Marí Alkatiri.Iha liafuan badak hafoin fó tiha pose, Primeiru-Ministru Taur Matan Ruak hateten, sente orgullu fó pose ba José Luís Guterres nu’udar Prezidente Autoridade RAEOA, hodi hateten projetu iha Oekusi nu’udar projetu nasionál, nune’e Xefe Governu motiva Prezidente Autoridade foun ne’e atu kontinua obra ne’ebé iha ona, no buka hadi’ak karik buat balun la’o la di’ak.“Projetu Oekusi tebes, ne’e projetu nasionál, projetu ida ke la’o maka’as loos hahú kria to’o ohin loron, buat barak ita halo tiha ona, mas buat barak mós ita seidauk halo i sira ne’ebé ita halo, naturalmente ekipa foun ba ne’ebá, Sr. Prezidente ita la ba halo foun, ita-boot sira ba hatutan buat ne’ebé sira halo ona, ida ne’ebé di’ak hatutan liután, ida ne’ebé ladi’ak ita muda no ida ne’ebé ladún di’ak ita ajusta iha tempu ho hanoin ida hanesan ohin Sr. Prezidente RAEOA dehan responde aspirasoins nesesidade povu Oekusi nian, ita-nia mehi mak ida ne’e halo nusa mak Oekusi-oan sira bele benefisia dezenvolvimentu ne’ebé ita halo iha ne’ebá”, dehan Xefe Governu.

Siméteriu Santa Cruz, Díli, 12 Novembru 2019 - Iha Loron Nasionál ba Juventude, nu’udar loron istóriku ida ba luta ba ukun rasik-án, koñesidu nu’udar loron Masakre Santa Cruz, Prezidente Repúblika apela ba juventude tomak no ema hotu halo kompromisu de onra ho sira ne’ebé mate iha funu laran katak kna’ar juventude seidauk hotu hodi hatutan kompromisu iha nasaun livre no independente hodi kontribui ba dezenvolvimentu nasionál no luta hasoru kiak no mukit ne’ebé povu maioria sei enfrenta. Iha komemorasaun Masakre Santa Cruz ne’ebé akontese tinan-28 liuba, Prezidente Repúblika hateten katak durante tinan-24 luta hasoru okupasaun Indonézia Indonézia Timoroan sira hatene difikuldade no obstákulu ne’ebé hasoru no bele hakat liu difikuldade tanba espíritu nasionalista, determinasaun, brane, domin ba nasaun no povu. Valorizasaun ba ukun rasik, tuir Prezidente Repúblika, kombate kiak tenke sai projetu nasionál ida ne’ebé envolve ema hotu. Prezidente Repúblika fiar katak ho rekursu finanseiru ne’ebé nasaun iha, husi reseitas mina-rai no gás, ho partisipasaun ema hotu nian bele manán luta ida ne’e. Maibé, Prezidente Repúblika hateten katak dezafiu ne’ebé hasoru tanba ita-nia atensaun la halo ema sai sentru ba dezenvolvimentu, tanba fó valor boot ba osan nu’udar soin. Prezidente Repúblika apela mós ba foin-sa’e sira atu hametin valores moris nian hanesan unidade, diálogu onestu, krítika no autokrítika ne’ebé halo Timoroan manán funu tenke kuda nafatin iha foin-sa’e nia laran no fuan ba moris ohin loron nian.Prezidente Repúblika hateten katak saída mak ita hetan ohin, ita deve husi pasadu tanba ne’e presiza fó liman ba malu nafatin no haree ba futuru ho fiar katak ho unidade sei halo mehi koletivu sai realidade, fó moris-di’ak ba povu hodi luta harosu mukit no kiak.

"Prezidente Repúblika fiar katak Juventude Loriku Asua’in bele! Valores hanesan unidade, diálogu onestu, krítika no auto-krítika ne’ebé uluk ajuda ita hodi hamutuk alkansa independénsia ba ita-nia rai, imi foin-sa’e sira tenke kuda nafatin ohin loron iha imi-nia laran no fuan." Le'e Diskursu kompletu iha ne'e!

"Iha okaziaun komemorasaun ba da-28º Masakre Santa Krús no Loron Nasionál Juventude ba dala-14º, ha’u konvida joven hotu-hotu atu deskobre hamutuk, ho kle’an liu tan, ezemplu eroízmu kona-ba moris, domin, sakrifísiu, responsabilidade no dame, ne’ebé sira husik hela mai ita. Sira mate atu ita hetan ukun rasik-an. Sira mate atu ita moris iha dame nia laran, hodi ita harii país ida ne’e." Le'e Mensajén kompletu iha ne'e!

"Orgullu tebes mak ha’u fó pose ba Sr. Prezidente Autoridade RAEOA (Rejiaun Administrativa Espesiál Oekusi-Ambenu), depois de ha’u hanesan Prezidente fó uluk tomada de pose ba Maun Boot Marí Alkatiri hanesan konseptor ba kria RAEOA/ZEESM iha tempu ne’ebá. Projetu Oekusi, tebes ne’e projetu nasionál, projetu ida ke la’o maka’as loos hahú kria to’o ohin loron. Buat barak ita halo tiha ona, mas buat barak mós ita seidauk halo i sira ne’ebé ita halo, ha’u hakarak iha ne’e pesoalmente agradese Sr. Prezidente Interinu i através ita-boot ba ekipa tomak em espesiál ba ita-nia maun-boot Marí Alkatiri, ba ita-boot sira-nia esforsu ne’ebé halo paraké Oekusi la’o to’o ohin loron. Naturalmente ekipa foun ba ne’ebá, Sr. Prezidente ita la ba halo foun, ita-boot sira ba hatutan buat ne’ebé sira halo ona, ida ne’ebé di’ak hatutan liután, ida ne’ebé ladi’ak ita muda, no ida ne’ebé ladún di’ak ita ajusta iha tempu ho hanoin ida hanesan ohin Sr. Prezidente RAEOA dehan responde aspirasoins nesesidade povu Oekusi nian. Ita-nia mehi mak ida ne’e, halo nusá mak Oekusi-oan sira bele benefisia dezenvolvimentu ne’ebé ita halo iha ne’ebá." Le'e Mensajén kompletu iha ne'e!

Moras kardiovaskular ka moras fuan hamate ema besik milliaun 17.7 kada tinan – 31% hosi mate globalmente kauza hosi moras hirak ne’e maka fuma, dieta la-saudável, la-halo ezersísíu, tensaun alta, konsume masin barak, konsume hahan ne’ebé iha masin midar no gordura barak no hemu tua. Ita bele hamenus risku sira nee liuhosi proteje ema husi fuma tabaku, dieta saudável, halo ezersizíu, evita konsume masin barak, evita hahan ne’ebé masin midar no gordura barak no evita hemu tua.

Díli, 13 Novembru 2019- Sekretáriu Estadu Formasaun Profisionál no Empregu (SEFOPE), Julião da Silva hala’o monitorizasaun ba prosesu teste kandidatu traballadór Seasonal Worker Program (SWP) iha Sentru Formasaun Tibar. Kandidatu traballadór ne’ebé tuir teste hamutuk atus hitu (700), kompostu husi kanditadu sira ne’ebé tuir ona teste iha tinan 2013, 2016, 2017 no 2018 husi munisípiu sanulu-resin-tolu (13). Prosesu teste ne’e ajénsia MADEC husi Austrália mak direta fó, tambá ne’e kandidatu ne’ebé atu pasa bazeia ba ajénsia sira. SEFOPE liuhosi Diresaun Nasionál Empregu Eksterior fasilita de’it. Governate ne’e mós informa prosesu teste ne’e SEFOPE manda ona karta ba iha komisaun D Parlamentu Nasionál hodi bele observa direta relasiona ho preokupasaun sidadaun sira nian ne’ebé deskonfia mosu iregularidade. Iha biban ne’e SEFOPE hateten Governu daualu konstituisionál ninia komprimisiu atu fó oportunidade ba ema Timoroan rihun-neen-nulu (60.000) kada tinan. Husi rihun neen-nulu ne’e SEFOPE sei kontribui pursentu sanulu (10%). Tanba ne’e SEFOPE kontinua nafatin hala’o programa empregu rai-laran hodi fó apoiu ba grupu auto-empregu sira hala’o aktividade, no empregu eksterior mak buka oportunidade ba joven sira servisu iha rai-liur.

Díli,13 Novembru 2019 - Ministru Koordenadór Asuntu Ekonomia (MKAE) interinu, Fidelis Manuel Leite Magalhães, simu Embaisadór Timor-Leste ba Myanmar, João Câmara, ne’ebé relata kona-ba biban sira hodi hala’o servisu hamutuk entre Timor-Leste ho Myanmar iha área ekonomia.Embaisadór João Câmara hatutan mos katak bele iha oportunidade treinamentu no investimentu iha setór balun, liuliu iha setor Hotel i Turizmu ne’ebé avansadu ona iha Myanmar, inklui esperiénsia ho turizmu relijiozu, entre setór sira seluk ne’ebé identifika hela daudauk. MKAE-MTCI interinu hato’o mos interesse husi Timor-Leste hodi hakle’an ligasaun ekonomia ho ASEAN sira, inklui Myanmar. Ministru mos fo hatene katak Planu-mestre ba Turizmu iha Timor-Leste sei prontu lalais iha tinan 2020, nune’e sei identifika área sira iha ita-nia ne’ebé destinu ba investimentu turizmu konforme atividade – komunitáriu, relijiozu, otel internasionál no seluk tan. Planu-mestre ne’e sei klarifika diak liu kondisoins atu nune’e investidór bele halo desizaun ba investimentu ruma. Ministru Fidelis Magalhães sujere mos katak Timor-Leste prontu atu simu delegasaun emprezáriu sira hosi Myanmar ne’ebé iha interesse atu hare’e besik kondisoins investimentu iha ita-nia rai. Diplomata João Câmara haktuir ministru turizmu husi governu Myanmar mos hateten katak prontu atu hare’e ba kondisoins hodi bele dezenvolve servisu hamutuk ho Timor-Leste.

Dili, 15 Juñu 2020 - Ekipa obsevadór pagamentu subsídiu sira deteta katak iha suku balu iha munisipiu balu ne’ebé nia aldeia sira ho uma-kain uitoan de’it no prosesu pagamentu pelu menus bele halo hotu iha loron rua (2) ka tolu (3) nia laran de’it maibé kareta aluga hodi ba no perdiem ba ekipa servisu sira fiksu tiha ba loron sanulu. Tuir Diploma Ministeriál Nú. 18/2020 katak pagamentu sei realiza iha suku no aldeia sira maibé ekipa sira deskobre katak pagamentu sira kuaze halo de’it iha suku, duké aldeia sira. Parte seluk, ekipa sira mos deteta katak iha benefisiáriu sira balu iha hela estranjeiru hanesan Korea Súl no Austrália maibé sira nia naran kontinua taka iha lista sede suku sira, inklui mos ema ne’ebé mate ona, maibé naran kontinua iha lista benifisiariu.

Díli, 13 Novembru 2019 - Prezidente Repúblika Francisco Guterres Lú Olo hala’o enkontru ho Camâra Comércio Indústria Timor-Leste (CCI-TL) hodi rona hanoin hosi CCITL kona-ba situasaun ekonómika rai-laran. Iha enkontru ne’e, Prezidente CCI, Oscar Lima, hateten katak tuir observasaun, tinan tolu ona mak Timor-Leste nia ekonomia la’o ladun di’ak. Situasaun ne’e kontribui ba hasa’e númeru dezempregu, empreza ki’ik barak mak taka, kresimentu ekonómiku dinámiku maibé ladun di’ak tanba iha tinan 2019 tun 1.9%. Ho ida ne’e Timor-Leste tama dadauk ona ba resesaun ekonómiku, se dezenvolvimentu ekonomia kontinua la’o hanesan nafatin to’o tinan-tolu Timor-Leste sei hasoru depresiasaun ekonomia.Relasiona ho Orsamentu Jerál Estadu 2020, CCI-TL haree katak Orsamentu Estadu importante tebes atu halo injesaun ba povu nia moris, atu hasai povu husi liña pobreza. Tuir CCI-TL nia analiza montante osan 1.9 billoens boot tebes, maibé kapitál dezenvolvimentu ki’ik, sei la estimula dezenvolvimentu ekonomiku Timor-Leste no muda povu nia moris. Nune’e Prezidente CCI-TL husu ba Prezidente Repúblika atu ko’alia ho Primeiru Ministru nune’e governu tau atensaun makas ba investimentu setór produtivu. Prezidente Repúblika Francisco Guterres Lú Olo afirma nia komitmentu hodi kontinua apoiu polítika atu investe iha setór produtivu. Tuir Xefe Estadu: “Investimentu iha setor produtivu importante, estadu tenke investe osan atu dudu ekonomia sustentavel, investe iha setor agrikultura, turismu, edukasaun no saúde. Buat sira ne’e hotu persiza politika no medida ida ne’ebé forte, presiza kapasidade ema nian atu ezekuta no atinji objetivu”. Hatán ba preokupasoins husi CCI-TL, Prezidente Repúblika sei hato’o ho Primeiru Ministru relasiona ho asuntu refere.

Hatolia, 13 Novembru 2019 - Diresaun Jerál Água no Saneamentu (DGAS) hosi Ministériu Obras Públikas (MOP) liuhosi Diresaun Nasionál Servisu Água (DNSA) servisu hamutuk ho UNICEF distribui materiál báziku hodi fó apoiu emerjénsia ba vítima ahi-hán rai no uma iha suku Urahou, postu administrativu Hatolia, munisípiu Ermera. Materiál báziku sira mak hanesan, Gayung, balde, jeriken no latrines ba komunidade afeitadu iha suku refere.

Díli, 13 Novembru 2019 - Prezidente Repúblika, Francisco Guterres Lú Olo, iha sorumutuk ho Maijór Jenerál FALINTIL-Forsa Defeza Timor-Leste (F-FDTL), Lere Anan Timur, preokupa ho kontijente F-FDTL ne’ebé sei hala’o misaun manuntesaun pás ONU nian ho bandeira nasaun seluk ninian relasiona ho administrasaun, serbisu no dezastre ruma ne’ebé hasoru bainhira hala’o misaun. Xefe Estadu Maior Jenerál hateten katak Prezidente preokupa ho kontijente F-FDTL ne’ebé sei hala’o misaun pás ONU nian ho bandeira nasaun seluk ninian tanba ne’e husu Governu bele regula asuntu ne’e ho lei. Iha tempu badak, ofisiais F-FDTL sei integra iha kontijente Portugal ba misaun pás ONU ninian. Iha tinan-2018 nia rohan, Komandu F-FDTL harii Sentru Treinamentu Apoiu Pás hodi prepara membru F-FDTL partisipa iha misaun ONU nian iha nasaun seluk. Husi Sentru ne’e, iha ona ofisiál kualifikadu hamutuk na’in-45 liuhosi kursu internasionál sira, semináriu no ezersísiu internasionál 4, vizita Kuartél Jerál Nasoins Unidas dala-2.

Díli, 15 Novembru 2019 - Espoza Prezidente Repúblika, Cidália Guterres, halao vizita no fó agradese ba Dr. Daniel no medikus sira no mos ba parseiru sira tantu husi rai laran no mos rai liur ho partikular balun ne'ebe fó ona tulun ba klinika Bairo Pite. Espoza PR ba hare no rona direta kona ba situasaun ho nuneé husi Gabinete de Apoio á Atividade do Cônjuge do Presidente da Repúlica (GAAC-PR) karik bele fo tulun uituan ba klínika. “Ha'u mai vizita klínika ne'e tanba klínika Bairo Pite tulun tebes ita nia komunidade sira durante ne'e. Klínika Bairo Pite mós hasoru situasaun finanseira ne'ebé maka susar tebes tanba ne'e ho vizita ne'e ha'u hakarak mai fo agradese ba Dr. Daniel Murphy ho médiku sira no profisionál saúde sira ne'ebé fó ona sira nia tempu tomak hodi serbi, halo atendementu no tratamentu maske klínika nee sei hasoru problema orsamentu.” Dehan Espoza PR. Dr. Daniel Murphy agradese tebes ba vizita ne'e tamba bele fo korazen no apoiu ba klínika bairo pite tanba profisionál saúde sira persija tebes apoiu sira ne'e. Espoza Prezidente agradese tebes ba Dr. Daniel Murphy ho nia ekipa tanba tulun tebes komunidade maske hasoru difikuldade oinoin maibe konsulta ho tratementu lao nafatin no fó tulun timor oan barak ne'ebé afeita moras oin oin. Espoza PR liu Hosi GAAC sei fo apoio uituan iha tempo badak atu hakman saida maka klinika bairo pite infrenta.

Dili, 15 Novembru 2019 - Primeiru-Ministru Taur Matan Ruak iha nia enkontru despedida ho atletas nasionál sira husu atu hatudu disiplina iha durante jogu SEA GAMES  ba dala 30º ne’ebé sei hala’o iha Filipina entre loron 30 fulan Novembru 2019 to’o loron 11 fulan Dezembru 2019. Xefe Governu hato’o mensájen ne’e ba reprezentante atletas nasionál wainhira despede Xefe Governu sesta feira ne’e iha Palasiu Governu, antes atu desloka ba Filipina hodi tuir SEA Games 2019. Iha despedida ne’e reprezentante atletas hetan akompañamentu hosi Ministru Edukasaun Juventude no Desportu, Dulce de Jesus, Vise Prezidente Komité Olímpiku Nasionál Timor-Leste no Prezidente Konfederasaun Timor-Leste, Xefe Governu hein katak atletas sira sei hatudu prestasaun di’ak hodi hamorin Timor-Leste nia naran iha jogu refere. Timor-Leste lori modalidade 12 ba jogu SEA GAMES hanesan; futeból voleiból praia, siklizmu, atletizmu, natasaun (nani), tiru, boxe, taekwondo, karaté no silat ho atletas hamutuk na’in 60 hosi númeru ne’e feto 12 no ofisiál sira na’in 34. Jogu SEA GAMES ba dala 30º ne’e, abertura sei hala’o iha loron 30 fulan Novembru 2019 no hetan partisipasaun atletas hosi Brunei, Kambodia, Indonézia, Laos, Myanmar, Filipina hanesan uma na’in, Singapura, Tailándia, Vietnam no Timor-Leste.

Díli, 18 Novembru 2019 - Prezidente Tribunál Rekursu (TR), Deolindo dos Santos, informa ba Prezidente Repúblika, Francisco Guterres Lú Olo, kona-ba redistribuisaun juiz sira ba Tribunais iha munisípiu ne’ebé hala’o iha fulan Setembru. Hafoin fulan ida juiz sira halo adaptasaun, ohin loron serbisu Tribunais iha munisípiu la’o di’ak. Juiz sira ne’e hahú hala’o nia kna’ar iha Tribunais iha Baucau, Suai, Oecusse no Díli. Tuir Prezidente Tribunál Rekursu katak tinan oin presiza atu harii rezidénsia ba juiz sira iha Baucau, Suai no Oecusse tanba laiha kondisaun hodi ezerse funsaun ho di’ak. Prezidente Tribunál Rekursu espera katak proposta ne’e bele aprova iha debate Orsamentu Jerál Estadu 2020. Iha mós juiz na’in-lima ne’ebé tuir hela formasaun iha Portugal durante fulan-6, fulan tolu tuir formasaun teorika no fulan tolu seluk halo estajiu iha Tribunais. Juiz na’in-5 sei fahe ba Tribunal ida-idak atu bele iha koñesimentu di’ak liután. Prezidente Tribunal Rekursu rekoñese katak presiza atu rekruta tan juiz, ofisiál justisa no funsionáriu. Relasiona ho atu aumenta númeru juiz nian, Deolindo dos Santos hato’o tiha ona pedidu ba Ministru Justisa atu loke konkursu ba formasaun juiz nian. Formasaun ba juiz sira iha na’in-5 iha Portugal, formasaun teorika sei remata iha Dezembru depois sei hala’o estajiu iha Tribunal durante fulan 6 antes filamai Timor-Leste.

Díli, 18 novembru 2019 - Prezidente Repúblika, Francisco Guterres Lú Olo, simu iha audiénsia Embaixadór Brunei Darussalam iha Timor-Leste, Adnan Bin Haji M. Jaafar, ne’ebé iha inísiu sorumutu ne’e, hato’o saudasaun hosi Liurai Brunei Darussalam ba Xefe Estadu mós ba povu Timor-Leste ne’ebé iha loron-28 novembru fulan ne’e, sei selebra loron-independénsia ba dala-44.Iha okaziaun ne’e mós, Embaixadór Adnan Bin Haji M. Jaafar relata kooperasaun sira ne’ebé nasaun rua hala’o no iha posibilidade atu hala’o iha futuru, hanesan iha area edukasaun, saúde, obras públikas no iha area transporte aereo.Iha area edukasaun, Brunei kompromete sei kontinua fó bolus estudu ba timoroan sira hodi hasai kursu mestradu iha jestaun konstrusaun, ne’ebé fokaliu ba parseiria públiku privadu.Relasiona ho área saúde no obras públikas, Embaixadór Brunei Darussalam haktuir iha ona koordenasaun atu realiza vizita estudu entre ofisias nasaun rua no ko’alia kona-ba transporte aero, Brunei Airlines, oras ne’e, halo hela estudu viabilidade hodi haree posibilidade semo mai Timor-Leste.

Díli, 18 Novembru 2019 - Universidade Nacional Timor Lorosa’e (UNTL) nia Fakuldade Siénsia Sosiál (FSS) realiza Judisium (16-11) ba dala XXII, hodi atibui títulu akadémiku ba finanlista nain sianulu resin hitu (97) ne’ebé prienxe hotu ona kritériu ba graduasaun iha periódu daruak tinan akadémiku 2019 nian.Iha serimónia refere Dekanu FSS, Profesór Camilo Ximenes Almeida hateten katak Judisium prosesu ida maka lori finalista sira atu husik ona fakuldade tanba ne’e sira mós iha direitu hetan ona títulu akadémiku lisensiadu hodi prepara ba graduasaun."Ohin imi simu valór ne'e, no imi hanoin katak estuda hotu ona no la presiza loke tan livru, maibé ida ne'e iha responsabilidade boot liután, tanba ida-idak sei ba imi nia suku no sosiedade hodi serbi no hatudu imi-nia maturidade nu'udar ema formadu husi universidade", dehan Dekanu. Reprezentante inan-aman, Zelia Trindade hato’o parabens no agradese ba maknorin sira FSS nian ne'ebé durante tinan barak nia laran fó ona matenek ba oan sira no João Francisco, nudar reprezentante husi finalista sira ,agradese ba estrutura no dosente sira FSS nian ne'ebé furante ne'e sai ona matadalan ba sira to'o remata. Serimónia judisium ba dala XXII ne'e fakuldade atribui ba finalista hamutuk 97 ne'ebé kompostu husi departamentu neen, inklui Departamentu Siénsia Polítika nain 18, Departamentu Administrasaun Polítika nain 14, Departamentu Dezenvolvimentu Komentáriu nain 10, Departamentu Polítika Públika nain 20, Departamentu Komunikasaun Sosiál nain 21, no Departamentu Relasaun Internasionál nain 14. Eventu ne’e partisipa hosi Eis-Reitór UNTL nian Profesór Aurelio Cristovão Guterres, Eis-Primeira-Dama Sra. Isabel Pereira, Dekanu FSS ho nia estrutura, dosente, estudante, inan-aman no konvidadu espesiál sira seluk.

Díli, 18 Novembru 2019 - Xefe Casa Civil, Francisco Maria de Vasconcelos, akompaña hosi Xefe Casa Militar, Koronél António da Silva “Mau Kalo” no Sekretáriu Estadu Pretesaun sívil, Alexandrino de Araújo, halo abertura ba treinamentu kombate insénsiu ne’ebé realiza hosi Casa Militar Prezidénsia Repúblika. Iha nia intervensaun Xefe Casa Civil husu atu partisipante sira bele aproveita oportunidade hodi aprende no bele kria komunikasaun di’ak atu nune’e bele fasilita asaun sira hodi kombate inséndiu iha futuru. Iha sorin seluk, Xefe Casa Militar, Koronél António da Silva “Mau Kalo” hatete atividade ne’e, hanesan parte hosi planu Casa militar nian no nia fó hanoin, Casa Militar nia papel atu fó apoiu ba Prezidente Repúblika hala’o nia knaar nu'udar Komandante Supremu Forsa Armada. Iha ámbitu defeza no seguransa, Casa Militar mós halo seguransa ba Pesoal Prezidente Repúblika, nia familia inklui edifisiu, nune’e nia mós husu ba partisipante treinamentu inséndiu atu aprende ho di’ak. Enkuantu Sekretáriu Protesaun Sivil, iha nia intervensaun esplika ba partisipantes sira kona-ba vertente tolu importante iha “seguransa integradu”, tuir Lei Seguransa Nasional mak hanesan: Defeza Nasional (knar F-FDTL), Seguransa Interna (knar PNTL) no Protesaun Sivil. Formasaun inséndiu sei realiza durante loron 16 no materia ne’ebé sei fó mak formasaun iha Kombate Insendiu Urbana, 1o Intervensaun Kontra Inséndiu, 1o Sekoru, Resgatu no salvamentu no ikusliu, mak Prátika. Total partisipante iha formasaun ne’e ema hamutuk 31 hosi Casa Militar no treinadór sira ba formasaun mai hosi Protesaun Sivil/Bombeirus.

Díli, 18 Novembru 2019 - Ministra Solidariedade Sosiál no Inkluzaun (MSSI), Armanda Berta no Vise-Ministra Signi Verdial, akompaña hosi Diretór jerál no Xefe Gabinete, simu vizita Sekretária Nasionál Direitu ba Ema ho Defisiénsia hosi Brazíl, Ana Paula Nedavaska, no akompaña hosi Embaixadór Brazíl ba Timor-Leste, Aldemo Garcia.  Enkontru ne’e hala’o iha sala reuniaun Gabinete MSSI, Caicoli. Ministra Armanda Berta hateten, “Liuhosi vizita ne’e, MSSI mós informa katak Timor-Leste kontinua esforsu-an atu garante direitu ba ema ho defisiénsia. Ita mós kontinua atu garante ema ho defisiente nia direitu no partilla informasaun esperiénsia Timor-Leste nia tratamento ba ema ho defisiente.” Ministra MSSI akresenta katak “Governu Timor-Leste liuhosi MSSI, la’os serbisu mesak, maibé servisu ho Ministériu tomak atu haree ba ema ho defisiénsia. Ita haree ema ho defisiénsia iha ita nia Nasaun importante tebes, tanba ne’e MSSI tau matan hela nomós iha tinan 2020, sei kria konsellu nasionál ba ema ho defisiénsia nune’e hodi garante direitu tomak iha seitór hotu no iha dezenvolvimentu nasionál.” Atu garante direitu ba ema ho defisiénsia, MSSI esforsu hela ho liña ministerial atu tau-matan hotu ba sira liuhosi setór edukasaun, saúde no infraestutura. Nune’e iha OJE 2020, MSSI Prevee orsamentu millaun $2.

Palásiu Prezidensiál Nicolau Lobato, Díli, 19 Novembru 2019 - Prezidente Repúblika Francisco Guterres Lú Olo, simu embaisadór União Europeia ba Timor-Leste, Andrew Jacobs, hodi ko’alia kona-ba parseria dezenvolvementu. Diplomata União Europeia reafirma misaun União Europeia nu’udar parseiru dezenvolvementu ba Timor-Leste ne’ebé hakarak reforsa diálogu iha Nasoens Unidas, hodi haree liu ba direitu ema nian iha demokrásia no preukupasaun sobre mudansa klimátika. União Europeia hamutuk ho governu Timor-Leste analiza hela formatu no prioridade hodi kanál orsamentu tuir mai, no sei hametin servisu liu liu iha area ne’ebé, União Europeia aumenta valor iha: Governasaun Di’ak no Dezenvolvementu Rurál.Embaixadór akresenta kona-ba modelu dezenvolvementu ne’ebé União Europeia sei apoiu iha area hanesan: nutrisaun, jestaun finansa públika. Diplomata União Europeia, afirma katak sei reforsa kooperasaun ho sosiedade sivíl ba dezenvolvementu sustentavel, direitu ema nian liu hosi kombate violénsia jéneru. Iha enkontru ho Prezidente Repúblika, diplomata ne’e sita kona-ba dezafiu iha Timor-Leste, ne’ebé ladun atrativu ba investór sira. Tanba ne’e, União Europeia sei tau prioridade nune’e ko’alia ho nasaun seluk iha mundu para ajuda.

O Conselho de Ministros reuniu-se no Palácio do Governo, em Díli e assistiu à apresentação da Secretária de Estado para a Igualdade e Inclusão, Maria José da Fonseca Monteiro de Jesus, relativa ao Relatório de Estado para o Comité da CEDAW (Convenção sobre a Eliminação de Toda a Forma de Discriminação contra a Mulher). A CEDAW foi adotada pela Assembleia Geral das Nações Unidas, a 18 de dezembro de 1979, e entrou em vigor a 3 de setembro de 1981. Leiam aqui o comunicade de imprensa completo!

Na'i Maromak, moris hotu nia hun… Iha hakmatek dadersan ne'e, ha'u hakbesik ba Ita Bo'ot ho fuan ne'ebé agradese ba moris ne'ebé Ita Bo'ot hafoun dala ida tan. Ha'u hateke ba Ita nu'udar Kriador ba moris ne'e, hodi tane liman husu paz, sabedoria no forsa. Ha'u hakarak tebes hare'e ba mundu ohin loron ne'e nian ho matan ne'ebé nakonu ho domin, sai ema ne'ebé ho pasiensia, kompriende ema seluk, laran luak no prudente. Hado'ok ha'u nia-an hosi buat hotu-hotu ne'ebé hakarak sobu unidade. Ha'u hakarak atu dame no grasa mak ukun ha'u nia moris. Halo ha'u nia-an sai ema ne'ebé haksolok, atu ema hotu hakbesik mai ha'u bele sente Ita Bo'ot Nia prezensa. Halo'os ha'u a'an tomak ho kmanek lalehan nian, atu nune'e, iha loron ida ne'e, ha'u bele hatudu Ita Bo'ot Nia domin ba ema hotu, hodi Ita naran Jesus Kristu, AMEN.

Palásiu Prezidensiál Nicolau Lobato, Dili, 20 Novembru 2019 - Prezidente Repúblika Francisco Guterres Lú Olo hala’o sorumutu semanál ho Xefe Estadu Maior Generál Falintil Forsa Defeza Timor-Leste (F-FDTL), Majór-Jenerál Lere Anan Timur, akompaña hosi nia Vise, Brigadeiru Jenerál, Falur Rate Laek no Xefe Estadu Maior, Koronél Calisto Santos “Coliati”. Iha enkontru ne’e, Majór-Jenerál Lere aleinde atualiza situasaun defeza-seguransa rai-laran ne’ebé nia konsidera hakmatek, relata mós servisu sira F-FDTL nian liuliu relasiona ho planu rekrutamentu membru forsa F-FDTL iha tinan-2020. Xefe Estadu Maior, Koronél Calisto Santos “Coliati”, ne’ebé lidera prosesu rekrutamentu ne’e hateten F-FDTL sei fó prioridade ba veteranus nia oan. “Ida ne’e la signifika katak ne’e veteranu nia oan de’it mak sei tama rekruta. Rekrutamentu ne’e jerál ba timoroan tomak, feto ka mane ne’ebé priense kritérius sira ne’e mak sei tama ba tropa”, subliña Koronél Coliati, ne’ebé garante F-FDTL sei apoiu nafatin Polísia Nasionál Timor-Leste hodi mantein lei no ordem iha rai-laran.

Díli, 19 Novembru 2019 - UNICEF hala'o atividade ho naran ‘UNICEF Café’ ne’ebé fó plataforma ida ba diskusaun kona-ba tema relasiona ho labarik. Iha oportunudadade ferere, tema maka ‘Hau Nia Lian: Hau Nia Ditreitu – sai foin-sa’e iha Timor-Leste'. Predominantemente panelista sira husi foin-sa’e diskuti kestaun hirak ne’ebé mak afeta sira, koalia kona-ba menus asesu tanba dizabilidade, isin-rua sedu iha otas foin-sa’e, oinsa relijiaun mós bolu atensaun kona-ba protesaun ba labarik sira, xamada ida ba foin-sa’e sira atu la-bele sai pasivu deit hodi simu buat ruma maibé atu lidera esforsu ne’ebé fó benefisiu ba labarik no foin-sa’e sira, no labarik ida koalia mós kona-ba presiju ba kualiadade edukasaun. Besik ema atus ida mak partisipa iha iventu ne’e iha lobby Timor Plaza, Dili. Iventu ne’e hanesan parte husi atividade seluk atu marka Loron Aniversariu ba dala 30 Konvensaun Direitu Labarik. Liafuan abertura husi Promotora Direitu Labarik UNICEF Timor-Leste, Maria Vitória (artista famoza ho naran Marvi). Maizumenus foin-sa’e no adolesente hamutuk neen nulu hola parte iha iventu ne’e no iha diskusaun. Bainaka seluk inklui Ambasador Australia ba Timor-Leste, Peter Roberts, Ambasadora Estadus Unidus da Amérika ba Timor-Leste, Kathleen M. Fitzpatrick, Ambasador Noza Zelandia ba Timor-Leste, Philip Richard Hewitt, Komisaria Direitu Labarik, Dinorah Granadeiro, no reprezentante husi Uniaun Europeia iha Timor-Leste. Reprezentativa UNICEF, Valérie Taton, mós koalia, nota katak konseitu UNICEF Café relasiona ho fornesimentu plataforma ida ba foin-sa’e sira atu partisipa iha diskusaun no hola desizaun.

Díli, 20 Novembru 2019 - AIFAESA,I.P., kompostu husi Koordenadór Abílio Oliveira Sereno, akompaña husi Diretór Departamentu no Funsionáriu sira, realiza enkontru hamutuk ho Autoridade Munisípiu no Xefe Suku sira, kuarta-feira ne'e iha Sede AIFAESA Matadouru. Objetivu hosi enkontru ne'e mak atu halo koordenasaun servisu iha Ámbitu Inspesaun no Fiskalizasaun ba Atividade Ekonómika iha munisípiu Díli. Iha enkontru ne'e Koordenadór AIFAESA Abílio Sereno, esplika servisu AIFAESA nian durante ne'e, no fó mós oportunidade ba Diretór Departamentu hodi ko'alia kona-ba kompeténsia servisu ida-idak nian, atu nune'e bele ajuda Autoridade Lokál hodi kompriende lala'ok servisu AIFAESA nian. Nune'e reprezentante Postu Administrativu no Xefe Suku sira apresia no agradese ba AIFAESA liuhosi informasaun ne'ebé partilla ona, atu sira bele fahe fila fali ba komunidade no emprezáriu sira iha kada suku. Reuniaun ne'e fahe ba faze rua, iha dader partisipa husi Autoridade Lokal Postu Administrativu Cristo-Rei no Vera Cruz, enkuantu iha parte lorokraik nian husi Postu Administrativu D.Aleixo, Nain Feto no Metinaru.

UNTL, Díli, 21 Novembru 2019 - Universidade Nacional Timor Lorosa’e (UNTL) nia Fakuldade Siénsia Sosiál (FSS) liuhosi Departamentu Komunikasaun Sosiál (DKS), servisu hamutuk ho The United Nations Educational, Scientific and Cultural Organization (UNESCO) hodi fasilita formasaun hakerek Straight News, Feature News, no Investigative News, ba estudante sira nain neen-nulu (60). Diretór DKS, Profesór Marcelino Ximenes Magno, iha Kampus Kaikoli, Díli, hateten katak servisu hamutuk ho UNESCO refere hodi implementa programa klínika jornalizmu atu hanorin estudante sira DKS nian hakerek tuir padraun jurnalismu nian. “UNESCO maka kontratu jornalista nain lima atu fó treinamentu ne’e ba ita-nia estudante Semestre VI sira. Atu hakerek iha notísia investigativu no pratika reportajen eskrita nian, loron sanulu, hahú 18-29 novembru. Kada fasilitadór sei fasilita estudante nain sanulu resin rua,” hatutan Profesór Magno. Asesór Komunikasaun no Informasaun UNESCO iha Jakarta, Ming Kuok-Lim hateten katak UNESCO hatuur no konsidera importante formasaun ba futura jerasaun jornalista sira. “Formasaun importante tanba nasaun ida nia demokrasia la’o di’ak bainhira konta ho jornalista ne’ebé matenek no profisionál,” nia saliena. Estudante DKS, Rogaia Castro hateten treinamentu ne’ebé hala’o hanesan matadalan ida, atu prátika reportajen eskrita, nomós bukae ida hodi aplika iha futuru. Formasaun loron sanulu refere husi 18-29 novembru 2019, no formadór sira inklui editor no jurnalista timoroan sénior sira, Rosa Garcia dos Santos, Gaudencio Marques Figueredo, Suzana Cardoso, Maria Zevonia Fernandes, no Rita Gama de Almeida.

Díli, 20 Novembru 2019 - Iha sorumutuk Konsellu Ministru loron 20 fulan Novembro tinan 2019, Ministru Koordenadór Asuntus Ekonómikus Interinu, Fidelis Manuel Leite Magalhães no TradeInvest halo aprezentasaun ba Konsellu Ministrus kona-ba Akordu Espesiál Investimentu nian entre Estadu Repúblika Demokrátika Timor-Leste no Pelican Paradise Group, Lda.  Projetu ne’e prevee investimentu ida ho valór dolar amerikanu milloins 700 hodi dezenvolve kompleksu turístiku ida, iha área ho luan besik ektare 550, iha zona Tasi-Tolu nian, ne’ebé, aleinde unidade oteleira sira, inklui mós kampu golfe ida, lote rezidensiál sira, sentru dezenvolvimentu nian ida ba foin-sa’e sira, eskola internasionál ida, ospitál internasionál ida no sentru komersiál sira. Kompleksu turístiku ne’e sei permite kria postu traballu besik 1500 iha faze konstrusaun nian, postu traballu permanente hamutuk 1300 hafoin konstrusaun no reflorestasaun 80% husi área projetu nian.

Díli, 21 novembru 2019 - Prezidente Repúblika (PR), Francisco Guterres Lú Olo, iha enkontru regular ho PM (PM), Taur Matan Ruak iha Palásiu Prezidensiál Nicolau Lobato, Aitarak Laran. Iha enkontru ne’e, bazeia ba Rezolusaun Konferénsia Daruak Aliansa Maioria Parlamentár fó fiar ba PM halo nafatin komunikasaun ho Xefe Estadu relasiona ho lista membru Governu ne’ebé seidauk hetan posse, Prezidente Repúblika hateten katak dalan di’ak liu mak diálogu. Hafoin enkontru, PM hateten: ”Ha’u hanesan Primeiru Minsitru apoiu diálogu ne’ebé Prezidente fó-sai atu buka solusaun”. Relasiona ho diálogu ne’ebé seidauk akontese, PM informa katak se la akontese ohin bele akontese iha tempu oinmai. PM hato’o mós kona-ba ejizénsia Aliansa Maioria Parlamentár husi Konferénsia Daruak ne’ebé husu Prezidente Repúblika halo justifikasaun formal liuhusi hakerek kona-ba membru Governu ne’ebé seidauk simu tomada posse. Tuir PM, Prezidente Repúblika hateten katak ida ne’e la vinkulativu no ne’e nu’udar kestaun AMP ninian. PM hateten katak uluk mós sai Prezidente Repúblika hatene kona-ba kestaun ne’e. Proposta Orsamentu Jerál 2020 ne’ebé hetan krítika husi membru AMP, PM hateten katak diskusaun sei akontese iha Parlamentu Nasionál, sai husi ne’e konsidera nu’udar opinioins. PM hateten katak Governu haruka ona proposta ba Parlamentu Nasionál ho montante biliaun $1.9 no sei iha diskusaun hodi haree proposta ba alterasoins, tanba ne’e labele espekula. Relasiona ho ezijénsia ba remodelasaun, Xefe Governu hateten katak ne’e nu’udar opiniaun ne’ebé la’o maibé atu halo remodelasaun tenke halo uluk avaliasaun tanba ne’e seidauk bele ko’alia kona-ba asuntu ne’e. Xefe Governu hatutan liután katak avaliasaun ba membru Governu nu’udar kna’ar PM ninian. PM mak sei halo avaliasaun no sei nakloke ba opinioins no krítika hotu-hotu. Konstituisaun fó kompeténsia ba PM, Prezidente Repúblika no Parlamentu Nasionál atu hala’o nia funsoins tuir lei haruka.

Palásiu Prezidensiál Nicolau Lobato, Dili, 22 novembru 2019 - Prezidente Repúblika, Francisco Guterres Lú Olo, simu iha audiénsia estrutura Federação Cooperativa de Crédito Hanai Malu, ne’ebe lidera hosi nia Prezidente, Elizário Ferreira. “Ami mai hasoru Nai Prezidente Repúblika , informa ami-nia papel ne’ebé ami hala’o durante ne’e, servi membru, sosiedade nomós servi nasaun liuhosi parte kooperativa-kreditu ne’ebé kontribui mós ba dezenvolvimentu ekonomia nasaun nian liuliu iha area rural sira”, esplika Elizário Ferreira ba imprensa hafoin enkontru ho Xefe Estadu. Nia esplika, kapital finanseira hosi Federação Cooperativa de Crédito Hanai Malu maihosi nia membru rasik hamutuk ema 12.898 no fo ona kreditu ba membru sira hala’o atividade sira kreativa 42%, kreditu negosiu ki’ik 30% no kreditu halo Guest House 15%. Iha mós kréditu seluk ne’ebé kooperativa ne’e fornese maka kreditu ba saúde, ortikultura no kréditu ba edukasaun. “Kompara ho tinan sira ba kotuk, ekonomikamente la’o di’ak, maibé iha tinan ida ne’e, hahú hosi maiu to’o outubru, merkadu monu oituan, kapasidade kompra menus, konsekoensia hosi sirkulasaun moeda ne’ebe maka ladun to’o iha nível baze”, afirma Elizário Ferreira. Prezidente Repúblika tuir Elizário Ferreira, hatudu apoiu ba kooperativa no kompromete ko’alia ho Governu oinsá atu taumatan ba kooperativa sira iha rai-laran hodi hamutuk dezenvolve ekonomia nasaun nian.

Díli, 22 Novembru 2019 - Ministériu Obras Públikas (MOP), liuhosi Diresaun Jerál Água no Saneamentu (DGAS) hosi Ekipa Task Force hosi Diresaun Nasionál Servisu Água (DNSA) sobu ho obrigatóriamente kanu fornesimentu bee-moos ne’ebé durante ne’e komunidade dada ho ilegalmente ba kantaderu no haki’ak ikan iha área Fomentu II, merkadu Manleuanna nia oin. Kanu fornesimentu ne’ebé komunidade dada ilegalmente iha área Manleuanna, merkadu Manleu oin ho medida kanu PE Nod 40 mm. Ekipa Task Force ne’e hala’o servisu hetan orientasaun hosi Ministru Obras Públikas (MOP), Salvador Pires, hodi kontrola kanu distribuisaun bee-moos, inklui reabilitasaun no halo manutensaun ba kanu distribuisaun bee-moos nian ba komunidade iha kapitál Dili, inklui munisípiu sira. Atu fó hanoin katak, daudauk ne’e debitu bee-moos iha Tanki Rezervatóriu Manleuanna menus kauza husi bailoron-naruk, tanba ne’e ekipa Servisu Água no Saneamentu (SAS) sei halo servisu makaas oinsá mak bele distribui bee-moos ho di’ak, responde ba nesesidade komunidade nian.

"Estadu Timor-Leste hato’o ninia rekoñesimentu ba buat hotu ne’ebé ita (Max Stahl-red) halo ba ami-nia Rain no ami-nia Povu, hanesan jornalista, repórter-funu nian, formadór, peskizadór, produtór filmes no istoriadór. Nu’udar defensór kauzas no valores! Ami haree ba ó hanesan kompañeiru ida, ne’ebé ami hotu presiza tebes iha prosesu tahan pasadu, prezente no futuru Timor-Leste nian!" Le'e diskursu kompletu iha ne'e!

Díli 25 Novembru 2019 - Universidade Nacional Timor Lorosa’e (UNTL) nia Fakuldade Agrikultura (FA) liuhosi Sentru Estudu ba Biodiversidade no Mudansa Klimátika (SEBMK) propoin ba komunidade atu adapta an ho mudansa klimátika ne’ebé fó impaktu udan been menus liuhosi diversifika kuda ai-hán sira, atu antisipa ba dezastre naturais sira, no prevene husi moras sira oioin ne’ebé afeta ba saúde. “Tuir estudu ne’ebé ami halo hatudu katak Timor-Leste mós akontese mudansa klimátika hanesan udan tuun tarde, udan been menus, udan mai makaas iha bailoron. Dalaruma bailoron naruk no temperatura manas aumenta,” dehan Diretór EBMK, Profesór Adão Barbosa iha Kampus Sentál UNTL, Díli. Profesór Barbosa hatutan tan atu antisipa no salva komunidade ho sira-nia hela fatin maka bainhira anin boot, odamatan labele taka hotu, bele loke janela ka odamatan balun atu anin ne’ebé huu tama ba uma laran bele sai fali, nune’e maka iha posibilidade atu la sobu uma. “Aleinde dezastre no bainloron, agora ita tama iha períodu kuda-batar, natar no ai-hán sira tuir moris agrikultór sira-nian, tanba ne’e iha setór agrikultura nian ho bailoron naruk, husu ba komunidade agrikultór sira atu diversifika kuda ai-hán sira ne’ebé aguenta ho udan been ne’ebé menus, bainhira ai-hán balun la iha, balun bele hetan kolleita,” dehan Diretór.

Díli, 25 Novembru 2019 - Sekretáriu Estadu Kooperativas (SECoop), Arsenio Pereira da Silva, akompaña hosi Xefi Gabineti, inagura Fábrika  produsaun Aqua Fresca iha Kumoro Mota Ulun, Aldeia Turleu,Suku Tibar, Postu Administrativu Bazartete, Munisípiu Likisá iha Loron Sábadu iha 23 Novembru 2019. Fábrika Aqua Fresca ne'e konsorsiu hosi emprezáriu Timor oan, Australia, no Xina, ho naran Consocio Austim Beverage Lda. Fábrika produsaun be'e mós ne'e kada loron sei produz tolenadas 100. Sekretáriu Estadu Kooperativas, Arsenio Pereira da Silva, iha ninia diskursu hateten katak hanesan governu prontu kolabora ho kompaña ne'ebé deit mak hakarak atu mai investe iha Timor Leste hanesan mós Kompaña Austim Beverage ne'ebe produz aqua Fresca. "Produtu lokal la'os fa’an deit iha rai laran maibé bele mós lori ba ita nia marka ba merkadu internasionál. Atu hasa’e ita nia ekonómia iha rai laran la'os hosi parte ida deit maibe iha pilar importante tolu ne'ebé konsagra ona iha Konstituisaun RDTL hanesan Seitór públiku, privadu, no kooperativas", dehan SECoop. Sekretáriu Estadu Kooperativas mós husu ba dirijenti Kompaña Austim Beberage Lda nian atu emprega Timoroan barak liu tan no habelar to'o iha teritóriu laran tomak. Partisipa iha seremonia ne'e mak hanesan SEFOPE, Julião da Silva, Embaixadór Australia, Embaixadór Xina, Reprezentante Deputadu hosi Parlamentu Nasionál, autoridade lokal no komunidade sira.

Díli, 25 Novembru 2019 - Prezidente Repúblika (PR) Francisco Guterres Lú Olo simu KO (KO) Selebrasaun 28 novembru ba dala-44, ne’ebé kompostu hosi Vise Ministru Administrasaun Estatal (MAE), José Abilio Caetano, DJ Protokolu MNEK, Juvêncio Martins, Diretór Ezekutivu Sentru Nasionál Chega! Hugo Fernandes no  DJ INAP, Agostinho Deus. Iha enkontru ida ne’e, Vise MAE, José Abilio Caetano ne’ebé lidera komisaun ida ne’e, relata programa sira relasiona ho komemorasaun 28 Novembru, liuliu kona-ba serimonía isar bandeira ne’ebé Xefe Estadu mak sei sai hanesan inspetór, iha resintu Palásiu Governu, Díli. Aleinde ne’e komisaun mós husu Xefe Estadu nia hanoin kona-ba figura istóriku ne’ebé bele lee testu proklamasaun 28 novembru, hanesan parte ida hosi serimónia isar bandeira ne’ebé realiza tinan-tinan. Hanesan alternativa, tan razaun imprevista ne’ebé impede lider istóriku sira labele lee testu proklamasaun independénsia, KO sujere atu toka fali de’it gravasaun lian hosi saudozu proklamadór independénsia 28 novembru, Francisco Xavier Amaral, bainhira lee testu ida ne’e, iha serimonia hanesan, iha tinan 2010. Razaun uza gravasaun ida ne’e tanba gravasaun original to’o oras ne’e, buka seidauk hetan. Ba KO, PR hato’o nia opiniaun, atu komisaun kontinua hakbesik an ba lider istóriku sira hanesan Marí Alkatiri no sira seluk ne’ebé sei moris, hodi husu sira-nia disponibilidade ba leitura proklamasaun. Relasiona ho kestaun ne’e mós, Xefe Estadu sujere ba Parlamentu Nasionál atu kria lei ne’ebé define titular orgaun soberania ida ne’ebé mak bele lee testu proklamasaun indepéndénsia 28 novembru iha serimónia isar bandeira nasionál, hanesan alternativa, aleinde gravasaun lian, bainhira lider istórika sira ne’e, tan razaun idade ka razaun seluk, labele marka prezensa. ? Xefe Estadu husu mós KO atu tau atensaun iha lala’ok serimónia kondekorasaun orden Timor-Leste, ne’ebé sei hala’o iha serimonia nia rohan no tinan ida ne’e, PR sei kondekora timoroan hamutuk ema 74.

Prezidente Parlamentu Nasionál (PN), Arão Noé, akompaña hosi membru Meza, Prezidente Komisaun F no Sekretária-Jerál Parlamentu Nasionál, entrega sasan ba nesesidade báziku ba komunidade sira ne’ebé afeita inséndiu iha Munisípiu Likisá no Ermera ne’ebé akontese iha fulan Outubru liubá. Prosesu entrega sasan ba nesesidade báziku ne’e hala’o iha loron 22 too 23 fulan Novembru tinan 2019 ba Suku Asmanu Munisípiu Likisá no Suku Urahou Munisípiu Ermera, ne’ebé simu diretamente hosi komunidade afeitadu sira. Prezidente Parlamentu Nasionál iha entrega sasan nesesidade báziku ne’e hatete tuir dadus ne’ebé Komisaun F rekoilla durante fiskalizasaun, desidi liuhosi reuniaun líder bankada sira haruka dadus refere ba Governu hodi fó atendimentu urjente. No Parlamentu Nasionál tulun vítima sira hodi hakmaan susar ne’ebé vítima sira enfrenta. Komunidade sira agradese tebes ba apoiu ne’ebé hetan hosi Parlamentu Nasionál.

Díli, 25 Novembru 2019 - Prezidente Repúblika, Francisco Guterres Lú Olo husu ema hotu atu habkribi violénsia hasoru no abuzu seksuál ba feto sira, liuliu ba hirak ne’ebé sei joven. Xefe Estadu hato’o ida ne’e bainhira rona preokupasaun hosi Diretora Pro-Ema, Simone Assis, ne’ebé ohin akompaña hosi reprezentante Grupu Arte Zeitu no Things and Stories,halo audiénsia ho nia. “Feto la’os objetu ba buat hotu. Feto la’os mane-nia atan. Feto hanesan mós mane, diferansa mak iha seksu”, dehan Prezidente Repúblika, ne’ebé tuir mai fó hanoin feto sira-nia kontribuisaun durante luta ba ukun an ne’ebé revela feto nia koranjen no papel hanesan mós mane sira. Tanba ne’e, iha tempu ukun an feto no mane iha papel atu kompleta malu hodi hamutuk dezenvolve sosiedade no nasaun. “Ha’u mak agradese ba imi no apresia imi-nia (Pro-Ema nia) programa hodi rekupera ami-nia joven sira ne’ebé mak hetan violénsia, hodi hadi’a sira-nia moris husi situasaun sira ne’e”, hatete Xefe Estadu ne’ebé iha oportunidade ne’e simu mos pakote “Xokolate Mehi”, marka produsaun xokolate hosi Pro-Ema, ne’ebé dezenvolve hosi produtu lokál Timor-Leste. Simone Assis agradese Xefe Estadu nia laran luak hodi simu sira no husu Prezidente Repúblika nia kontribuisaun hodi sensibiliza ema hotu, liuliu mane sira, atu respeita feto, hakribi violénsia no abuzu sexual ba feto sira. Simone Assis informa, hili naran “mehi” atu afirma feto timoroan nia mehi atu haree Timor-Leste livre hosi violénsia, abuzu sexual no mehi atu haree feto sira aproveita potensia ne’ebé sira iha hodi produz no hadi’ak sira-nia moris. Ho produsaun hosi feto sira ne’ebé envolve iha Pro-Ema , Prezidente Republika hateten: “Ha’u fiar katak la’os mehi, maibé sira halo tiha ona. Konta ho ha’u-nia apoiu. Forsa no kontinuasaun servisu di’ak ba imi”. Pro-Ema hanesan organizasaun ida ne’ebé taumatan ba feto sira, liuliu ho idade joven, vitima hosi violénsia domestika no abuzu sexual liu hosi kapasitasaun iha area edukasaun, sosial, ekonomia no kultura.

Díli, 26 Novembru 2019 - Sekretáriu Estadu ba Komunikasaun Sosiál (SEKOMS), Merício dos Reis “Akara” partisipa iha enkontru líder bankada parlamentar sira, Terca-feira ne’e, iha sala konferénsia Parlamentu Nasionál. Enkontru líderes bankadas parlamentares ne’e ho objetivu atu deside alterasaun data diskusaun Orsamentu Jerál Estadu (OJE) ba tinan 2020 relasiona ho falesimentu saudozu Gilman Exposto dos Santos, membru parlamentu nasionál kinta lejislatura, atuál prezidenti partidu UDT. Iha Enkontru ne’e, Líder bankada sira propoin atu reajenda diskusaun OJE ba loron 2 fulan Dezembru tinan 2019 nu’udár solidariedade hodi presta omenajén ba deputadu Gilman Exposto dos Santos. Hatan ba alterasaun data diskusaun OJE, Sekretáriu Estadu Komunikasaun Sosiál, Mericio dos Reis AKARA, ne’ebé reprezenta governu deklara konkorda ho desizaun ne’ebé foti husi Prezidenti Parlamentu Nasionál, Arão Noe, hafoin líder bankada sira aprezenta sujestasaun ba alterasaun data diskusaun ne’e. Diskusaun Orsamentu Jeral Estadu (OJE) ne’ebé tuir ajenda hala’o iha loron 25 fulan Novembru tinan 2019 adia fila fali ba loron 2 fulan Dezembru tinan 2019.

"Ha’u foin hato’o ba Parlamentu Nasional, nu’udar Prezidente Repúblika, katak ha’u veta Dekretu husi Parlamentu Nasional nº 11/V, alterasaun daruak ba Lei nº 9/2005, 3 Agostu ( Lei kona-ba Fundu Minarai). Ha’u veta tanba haree katak númeru 3 husi artigu 15º A, ne’ebé tama iha artigu 3 Dekretu ne’e, la hatuir ita-nia Konstituisaun." "Ha’u veta tanba inkonstitusionalidade, katak artigu ne’e hasoru fali Konstituisaun Repúblika no ha’u deklara ida ne’e tuir de’it ita-nia lei-inan, iha ninia alíneas c) no e) artigu 85º nian, nº 1 artigu 88º nian no números 1, 2 no 3 artigu 149º nian." Mensajén kompletu bele le'e iha ne'e!

Díli, 25 Novembru 2019 - Prezidente Repúblika hato’o ba Parlamentu Nasional, katak nia veta Dekretu husi Parlamentu Nasional nº 11/V, alterasaun daruak ba Lei nº 9/2005, 3 Agostu ( Lei kona-ba Fundu Minarai), tanba haree katak númeru 3 husi artigu 15º A, ne’ebé tama iha artigu 3 Dekretu ne’e, la hatuir ita-nia Konstituisaun. “Ha’u foin hato’o ba Parlamentu Nasional, nu’udar Prezidente Repúblika, katak ha’u veta Dekretu husi Parlamentu Nasional nº 11/V, alterasaun daruak ba Lei nº 9/2005, 3 Agostu ( Lei kona-ba Fundu Minarai). Ha’u veta tanba haree katak númeru 3 husi artigu 15º A, ne’ebé tama iha artigu 3 Dekretu ne’e, la hatuir ita-nia Konstituisaun.”  “Ha’u mak husu ba Tribunal Rekursu atu haree took se la iha buat ruma iha Dekretu ida ne’e hasoru ita-nia lei inan. Prosesu ne’e, rejista iha Tribunal Rekursu nu’udar, NUC Nº: 0059/19. TRDIL. Iha 15 novembru 2019, liuhusi Akórdaun ida, katak deklarasaun konjunta husi juís tolu, Tribunal Rekursu deklara hamutuk no fó-hatene mai ha’u katak artigu 3 husi Dekretu Parlamentu Nasional nº 11/V inkonstitusional duni, katak hasoru ita-nia Konstituisaun.” “Ha’u veta tanba inkonstitusionalidade, katak artigu ne’e hasoru fali Konstituisaun Repúblika no ha’u deklara ida ne’e tuir de’it ita-nia lei-inan, iha ninia alíneas c) no e) artigu 85º nian, nº 1 artigu 88º nian númeru 1, 2 no 3 artigu 149º nian.” Dehan PR iha nia mensajén ba povu tomak. Mensajén kompletu bele le'e iha ne'e!

Díli, 26 Novembru 2019 - Universidade Naconal Timor Lorosa’e (UNTL) nia Fakuldade Medisina, i Siénsia Saúde (FMSS) liuhosi Eskola Superiór Teknolojia Saúde (ESTeS) aprezenta rezultadu estudu esperimentál kona-ba Prevalénsia Hepatitis B, iha Auditóriu-Liceu UNTL, durante semináriu (25/11) kona-ba peskiza sientífka UNTL ne'ebé promove hosi Centro Nacional de Investigação Ciêntifica (CNIC). Peskizador sira husi UNTL-FMSS foti sample ran hamutuk 168, katak 54 husi estudante UNTL-FMSS nian, 64 husi estudante Institutu Superiór Siénsia no Teknolojia Maliana, no 50 husi estudante Institutu Superiór Cristal nia Polu iha Munisípiu Baucau. “Hepatitis B, ho termu jerál ita hanaran inflamasaun figadu. Iha peskiza ita hasai amostra sira-nian raan ho kuantidade 3cc kada amostra no halo ezaminasaun ka teste kromotografika iha laboratóriu. Iha análiza ba amostra sira hotu hatudu katak tama iha kategoria media, ho porsentu (%) 3,57. Rezultadu hatudu katak laiha korelasaun entre Seksu no bele kona feto-mane hotu, laiha korelasaun entre idade, ka bele kona la haree ba tinan, maibé tarde halo tratamentu maka sei fó risku ba aten sai hanesan sirrorse no kankru aten,” Esplika Profesora Hendriketa. Profesora ne’e salienta mós katak fatór risku ba hada’et virus Hepatitis B mak liuhosi transfusaun raan, liuhosi raan inan nian ba bebé, liuhosi uza lámina ne’ebé infetadu hodi troka malu, inkui mós halo tattoo ka tatuajen ho daun infetadu. “Timor-Leste inklui iha nasaun ne’ebé aas iha virus ne’e [Hepatitis B], no ba estudante sira ne’ebé negativu kontinua vasina atu prevene, no hirak ne’ebé pozitivu ba halo tratamentu iha klínika no ospitál atu labele hadait orizontalmente,” Profesora Hendriketa relata liután. Peskiza ne’e envolve investigadór nain haat, hanesan profesór FMSS nia ESTeS hanesan Profesora Hendriketa da Silva maka koordenadora peskiza nian, no ko-investigadór maka Profesór António Ximenes, Profesór Miguel Soares, no Profesora Leonilde da Costa ho apoiu husi CNIC-UNTL nian.

Díli, 26 Novembru 2019 - Prezidente Repúblika (PR), Francisco Guterres Lú Olo hasoru malu ho oan husi Mau-Lear no Bi-Lear, José Carvarino 'Pató' no Luli Haryo Wirawan ohin, PR rekoñese kontribuisaun husi Mau-Lear no Bi-Lear tanba saran-an ba luta ne’e mak ohin loron Timoroan sira bele moris iha nasaun independente. Militár Indonézia, Hardiwan, foti Luli iha tinan-1979 no lori ba Indonézia hodi tau matan hanesan oan rasik. José Carvarino no Luli sei simu kondekorasaun husi PR iha Serimónia Loron Proklamasaun Independénsia ba dala-44, 28 Novembru nu’udar rekoñesimentu no valorizasaun husi Estadu ba kontrubuisaun sira-nia nia inan no aman Mau-Lear no Bi-Lear. Hafoin tinan-40 husik malu tanba funu no hela iha nasaun no família ketak-ketak, José Carvarino no Luli foin ba dahuluk hasoru malu. Iha tinan-1979, militár Indonézia lori Luli ba Indonézia no iha tinan-1984 Cruz Vermelha Internasionál evakua José Carvarino hamutuk ho nia bin alin Leila Carvarino no Jorge António Carvarino 'Sabadugu' husi Dili ba Australia iha tinan-1984 tanba persegisaun. José no Luli agradese PR ba inisiativa hodi kondekora sira-nia inan no aman ba sira-nia kontribuisaun durante luta ba ukun rasik an no orgullu bele mai Timor-Leste.  Mau-Lear nu’udar estudante Timoroan ne’ebé fila husi Portugal hafoin Revolução dos Cravos no partisipa ativa iha FRETILIN. Hafoin Proklamasaun Independénsia iha 28 novembru 1975 nomeadu nu’udar Ministru Justisa. Iha tinan 1976 sai Komisáriu Polítiku ba Setór Centro Norte no asume kargu nu’udar Primeiru-Ministru no Vise-Prezidente FRETILIN to’o militár Indonézia kaptura no ohó iha 1979. Bi-Lear nu’udar fundadora ida ba ASDT no FRETILIN. Hafoin “Kontra Golpe”, nu’udar membru Komité Sentrál, Bi-Lear, hanesan mós dirijente Organização Popular da Mulher Timor, nomeadu sai Vise-Sekretária Departamentu Edukasaun hodi tau matan ba edukasaun iha Timor laran tomak. Hafoin invazaun, sai Adjunta Polítika iha Setór Sentru Norte to’o militár Indonézia kaptura no ohó iha 1979.

Dili, 30 Jullu 2020 - Primeiru-Ministru Taur Matan Ruak hatán ba preokupasaun públiku nian kona-ba kadoras hosi Greater Sunrise sei dada mai Timor-Leste ka lae, hodi hateten katak hotu-hotu nia hakarak mak kadoras mai Timor-Leste. "Hotu-hotu nia hakarak mak kadoras mai Timor-Leste. Kestaun téknika nian husik ba ema tékniku sira mak tau-matan. Ema bele troka maibé projetu sei nafatin", dehan Taur Matan Ruak. Taur Matan Ruak hatán ida ne'e hafoin hasoru malu ho Prezidente Repúblika Francisco Guterres Lú Olo, ohin, iha palásiu prezidensiál Nicolau Lobato, Dili.

Díli, 27 Novembru 2019 - Primeiru- Ministru Taur Matan Ruak, tersa-feira lokraik ne’e partisipa iha jantar konvíviu ho agrasiadu sira Ordem Timor-Leste nian iha Ótel Excelsior Resort, Praia dos Coqueiros, Díli. Jantar ne’e oferese hosi Prezidente Repúblika, Francisco Guterres Lu Olo ba agrasiadu na’in 74 timoroan no estranjeiru ne'ebé mak sei simu kondekorasaun Ordem hosi Timor-Leste iha 28 Novembru 2019, nu’udar jestu agradesimentu Estadu Timor-Leste nian ba sira-nia dedikasaun no aktu eroízmu ba Timor-Leste. Serimónia kondekorasaun ba agrasiadu sira sei hala’o iha Palasiu Governu oin iha ámbitu komemorasaun tinan 44 Proklamasaun Independénsia RDTL, loron 28 fulan Novembru 2019.

Díli, 27 Novembru 2019 - Ministru Koordenadór Asuntu Ekonomia (MKAE) interinu, Fidelis Magalhães, hala'o enkontru ho diretór projetu Timor Port S.A., Eric Mancini no delegasaun hodi rona kona-ba progresu konstrusaun Portu Tibar. Ekipa relata katak progresu konstrusaun la’o ho di’ak tuir planu. Nune’e MKAE interinu hato’o ninia parabéns ba ekipa Timor Port, S.A. Diretór Eric Mancini mos hato’o mai governu katak Timor Port, S.A. nia interese hodi bele hahú ona proposta kona-ba lala’ok Akordu Espesial Investimentu (AEI), atu nune’e kondisoins operasaun Portu Tibar iha futuru bele hahú define daudauk ona. Kondisoins sira ne’ebé Timor Port no governu define iha AEI refere sei influénsia ba kondisoins ne’ebé iha atu bele dada mai Tibar tranzitu roo internasionál sira ne’ebé agora daudauk transitu fali liuhosi portu sira seluk iha rejiaun ne'e. Wainhira kondisoins sira kompetitivu karik, Timor-Leste bele dada mai Tibar roo bo’ot sira ne’ebé sei uja portu Tíbar atu hola kombustível, nomos bee mós no sasan sira seluk tán ne’ebé Timor-Leste mak prodús. MKAE interinu hatan dehan katak Timor Port, S.A. bele haruka proposta sira mai liuhosi TradeInvest atu nune'e ajénsia ne’e tau matan kona-ba negosiasaun AEI refere no fó pareser kona-ba prosesu ne'e. Ministru mós dehan katak TradeInvest hatene lala’ok refere tenke avansa iha tempu lakleur no MKAE interinu rasik sei tau matan mós ba tempu negosiasaun refere hodi fo kondisoins ne’ebé kompetitivu ba operasaun portu Tibar nian.

Dili, 22 de Juñu 2020 - Diresaun Jerál Eletrisidade Timor-Leste (EDTL), liuhosi Diresaun Nasionál Distribuisaun hahú hikas servisu Inspeksaun no Instalasaun ne'e eletrisidade ne’ebé kliente sira konsume, hafoin para tiha servisu ne’e iha fulan hirak liubá tanba haree ba situasaun pademia Covid-19. Ohin (22/06), Tékniku EDTL hala’o ka hahú hikas servisu inspeksaun no instalasaun iha Terenu hodi mantéin kliente sira konsume tuir regulamentu no hadi’a mos fallansu balu. Diresaun Jerál EDTL informa mos ba kliente hotu ne'ebé mak seidauk registu, atu bele ba direitamente iha edifísiu EDTL Sentrál, Kaikoli, ho rekizitu mak hanesan kopia Kartaun Eleitorál kliente nian tahan ida no mos osan rejistu $36.00.

Dili, 11 Janeiru 2021: Primeiru-Ministru Taur Matan Ruak lori Governu Timor-Leste nia naran, hato’o apoiu solidariedade ba Governu Indonézia no sentidu kondolénsia ba família vítima asidente aviaun Sriwijaya Boeing 737 ho númeru sasemok SJ 182 ne’ebé monu iha sábadu (09/01) ne’e, área Pulau Seribu, Indonézia. “Lori Governu Timor-Leste nia naran, ha’u hakarak hatudu solidariedade ba Governu Indonézia, no sentidu kondolénsia ba família vítima hosi aviaun Sriwijaya Boeing 737 ho kódigu sasemok SJ 182 ne’ebé monu,” Taur hato’o ida ne’e liuhosi nia konta ofisiál Twitter. Kompas Indonézia haktuir, to’o oras ne’e Forsa Marítima Indonézia hetan aviaun nia pedasuk hamutuk 15, inklui sasán balu vítima nian hanesan hena rohan, dokumentu no seluk tán iha tasi laran.

Palásiu Governu, 28 novembru 2019 - Prezidente Repúblika, Francisco Guterres Lú Olo, ohin, iha Serimónia Komemorasaun Proklamasaun Independénsia ba dala-44 apela atu entidade hotu-hotu ho esforsu koletiva halao diversifikasaun ekonomia ho lalais tanba ekonomia ne’ebé depende ba produtu ida de’it halo país fraku no bele lakon soberania. Prezidente Repúblika preokupa ho distribuisaun riku-soin ne’ebé seidauk fahe loloos ba ema hotu. Tanba, ema kiak iha nasaun ne’e sei aas to’o pursentu 40 resin, taxa kiak aas tanba husi tinan-2012 to’o ohin loron, sidadaun nia rendimentu tun babeibeik. Kondisaun moris uma kain sira sei mukit tanba seidauk iha asesu ba be no saneamentu ba uma hotu-hotu. Situasaun ekonomika ne’e sai todan liután tanba produsaun rai-laran la sufisiente atu sustenta nesesidade sidadaun tomak, ne’ebé afeta ba inseguransa alimentar hodi afeta labarik sira ho tinan-5 mai kraik kuaze 50 pursentu sofre malnutrisaun. Husi parte seluk, importasaun husi rai-li’ur mak domina liu rai-laran ne’ebé afeta ba konsumu aas liu to’o kuaze pursentu ualunulu kompara ho produsaun rai-laran. Ho konsumsaun aas ba sasan importadu sei afeta ba osan sira halai sai hotu husi Timor-Leste no la hela iha rai-laran. Prezidente Repúblika husu atu hasa’e produsaun no halo diversifikasaun ekonomia iha rai-laran hodi halakon dependénsia ba minarai no gás ho dalan hametin setór agro prosesamentu, manufaktura, turizmu no peskas. Tuir Prezidente Repúblika, atu halo ne’e urjente tebes atu iha investe iha área saúde no edukasaun ba sidadaun. Tanba ho edukasaun ho kualidade no moris saudavel sei hamosu sosiedade ho moris di’ak. Xefe Estadu fó hanoin fila fali kona-ba objetivu Estadu nian hodi harii sosiedade ida ne’ebé bazeia ba justisa sosial ho moris di’ak isin no klamar ninian. Prezidente Repúblika husu ba entidade hotu-hotu atu halo reflesaun klean, diskusaun no debate kona-ba dezenvolvimentu alternativa. Tanba ne’e, Prezidente Repúblika apela ba polítiku-sira, matenek-sira, sosiedade sivil no parte hotu hodi diskute, halo peskiza no estudu hodi haree modelu ida ne’ebé ita hili ne’e lori ita ba ekonomia ida ke sustentável ka lae.

Díli, 27 Novembro 2019 - Sekretáriu Estadu Formasaun Profisionál no Empregu (SEFOPE), liuhosi Diresaun Nasionál Empregu Exteriór (DNEE) servisu hamutuk ho ekipa husi Korea hala’o skill test ba joven atus hitu ruanulu resin rua (722) ne’ebé liu ona teste online lian kora ninian. Diretór DNEE, Filomeno Soares informa prosesu teste ne’e hanesan mekanismu ida, oinsá maka atu bele hili kandidatu ida ne’ebé mak ho kualidade di’ak, hodi hatama ba iha baze de-dadus nune’e empregadór husi Korea do Súl presiza ita hein haruka ba de’it. Iha tinan 2018 SEFOPE halo rekrutamentu ba joven rihun rua atus lima (2500) hodi tuir kursu lian korea, maibé iha kursu ne’e fahe ba faze rua. Ba faze dahuluk ema rihun ida atus lima (1500), no faze daruak nian ema nain rihun ida (1000). Husi kandidatu trablladór rihun ida atus lima (1500) ne’ebé tuir kursu ba faze dahuluk, ema nain atus-hitu ruanulu resin rua (722) maka pasa iha ezame online, área peskas 488 no área fábrika atus rua neennulu resin tolu (263).

Dili, 29 Novembru 2019 - Primeiru-Ministru Taur Matan Ruak enkoraja oan mane hosi Saudozu Antonino Duarte Carvarino Mau Lear (Primeiru-Ministru no Vise Prezidente FRETILIN, 1977-1979), José António Carvarino “Pato” no Luli Haryo Wirawan atu hakerek livru kona-ba sira-nia istória moris nian, oinsa haketak malu, kauza hosi funu ba libertasaun nasionál, hodi rai hela hanesan memoria ba família no jerasaun sira tuir mai. Xefe Governu hato’o asuntu ne’e, wainhira simu saudozu nia oan mane na’in rua iha Palasiu Governu, sesta-feira ne’e. Iha enkontru ne’ebé hola parte mós hosi nia família sira ne’ebé hela iha Timor, Xefe Governu sente kontente simu sira na’in rua iha nia serbisu fatin hafoin tinan 40 resin saudozu Mau-Lear nia oan na’in rua ne’e husik Timor-Leste tanba konsekuénsia hosi funu, hodi aproveita agradese no solidariza ba sira-nia aman nia kontribuisaun ba luta libertasaun nasionál. Enkuantu oan na’in rua husi Saudozu Mau-Lear, agradese ba Primeiru-Ministru tanba bele simu sira rua, hodi hato’o kumprimentus no fahe sira-nia aman nia perfil ba Xefe Governu. Iha enkontru ne’e família mós husu ba Xefe Governu atu kria netik monumentu ba saudozu sira primeira jerasaun luta nian, inklui Mau-Lear, hodi família sira wainhira iha loron bo’ot ruma bele presta omenajen. Hatán ba kestaun ne’e, Eis Xefe Estadu Maior FALINTIL ne’e dehan, ideia ne’e pertinente no hanesan Primeiru-Ministru rejista hanoin ne’e, hodi hatutan sei buka tau ideia hamutuk ho parte relevante sira liuliu Konsellu Veteranu ne’ebé sei harii iha tinan oin atu haree asuntu ne’e. Prezensa Pato ho Luli iha Timor-Leste tanba hetan konvite hosi Prezidente Repúblika hodi reprezenta sira na’in rua nia aman, Antonino Duarte Carvarino (Mau Lear) no inan, Maria do Céu Gonçalves Marques Pereira (Bi Lear) hodi simu kondekorasaun Grande Kolar Ordem de Timor-Leste, titulo Póstumo.

Díli, 29 Novembru 2019 - Universidade Nasional Timor Lorosa’e (UNTL), Fakuldade Agrikultura (FA), hala’o seremónia Judisium ba dala-20 ho tópiku ‘Através de Judício Devolve-se os Frutos Académicos para Servir a Comunidade e Desenvolver o País’, ba finalista nain 67 (mane nain 32 no feto nain 35) husi Departamentu haat (4), Departamentu Agronomia, Departamentu Agro-Sosio Ekonomia, Departamentu Agro-Pekuária no Departamentu Saúde Animál, iha Salaun Esperansa Delta, Díli. Dekanu FA, Profesór Carlito de Araujo Mali Code hateten katak liuhusi eventu refere hatudu estudante sira FA ne’ebé remata ona kritériu iha nivel fakuldade ho grau Baixarelatu no Lisensiatura antes simu graduasaun husi universidade hodi fila bali ba komunidade. “Nu’udar aman edukadór fakuldade nian, hakarak hato’o parabéns ba alin nain 67 ne’ebé ohin simu ona títulu akadémiku, katak ami família boot husi FA reintegra fila fali imi nain 67 ba ajuda no moris ho komunidade iha vida agrikultura nian,” dehan dekanu FA iha diskursu. Dekanu esplika tan FA oferese ona matenek lubuk sira idaidak no dezeja sira nain 67 bele fila ba sai matadalan ba komunidade ne’ebé maioria sira-nia moris depende ba setór agrikultura nian. Reprezentante Reitór, Proreitór Asuntu Administrasaun no Finansas, Profesór José Jerónimo agradese ba Inan-Aman no família sira ne’ebé fó konfiansa ba UNTL hodi haruka sira-nia oan mai eskola iha fakuldade agrikultura. Reprezentante husi graduadu sira, Egidio da Silva Guterres agradese ba UNTL liu-liu FA, husi Dekanu ho nia estrutura ne’ebé akompaña no fahe ona matenek ba sira to’o ohin loron bele finaliza ona sira-nia estudu iha idak-idak nia departamentu. Seremónia refere partisipa husi reprezentante Reitór UNTL, Dekanu FMSS, Profesór José Ximenes, Eis-Proreitora Koperasaun UNTL, Lizia Coreia, Eis Dekanu FA, José Nelson Salsinha, estutura FA nian, inklui inan-aman no konvidadu sira hotu.

Venilale, Baucau, 29 Novembru 2019 - Prezidésia Repúblika (PR) servisu hamutuk ho Universidade Nasionál Timor Lorosa'e (UNTL) no Ministériu Edukasaun Juventude no Desportu (MEJD) oferese tan karteira 75 ba Escola Ensino Básico Centrál Católico (EBCC) São Cristóvão Venilale. Iha Serimónia entrega Xefe Casa Civíl Prezidénsia Repúblika, Francisco de Vasconcelos hato'o komprimentus no saudasoins husi Prezidente Repúblika Francisco Guterres Lú Olo ba manorin sira hotu, Padre, madre liuliu ba estudante sira. Xefe Casa Civíl iha intervensaun hateten, Prezidente Repúblika Francisco Guterres Lú Olo ninia kompromisu maka oinsá atu garante edukasaun ne'ebé kualidade, tanba ne'e, Xefe Estadu sei koopera ho órgaun ezekutivu sira liu-liu governu atu nune'e tinan ida ba tinan seluk, hadi'a kualidade ensinu iha Timor Leste. Ho karteira hirak ne'e PR halo de'it buat ne'ebé bele halo, tanba dalaruma oferese la to'o ka la kondís ho buat ne'ebé eskola ne’e rasik husu, maibé prezidénsia rasik esforsu servisu hamutuk ho governu oinsá kria kondisaun di'ak ba eskola sira. Tanba ne’e maka, nia hatutan, durante Prezidénsia Repúblika oferese kadeira hirak ne'ebé UNTL prepara, sempre servisu hamutuk ho Ministériu Edukasaun Juventude no Desportu (MEJD) hodi fasilita transporte atu bele transporta karteira sira to'o fatin. Xefe Casa Civíl, husu mós komponente hotu iha eskola ne'e atu ho responsablidade tomak, tau matan ba materiál hirak ne'e nune'e, bele benefisia alunu sira iha eskola ne'e rasik. Administradór postu administrativu Venilale, Carlos Alberto Guterres sente haksolok tebes tanba bele hetan tulun husi Prezidénsia Repúblika, ne'ebé servisu hamutuk ho UNTL no MEJD. Adjuntu diretór eskola no  estudante Lou Manuela mós agradese Prezidénsia ne'ebé responde duni eskola nia pedidu. Serimónia entrega ne'e marka prezensa husi komandante PNTL postu administrativu Venilale, reprezentante husi UNTL, MEJD, autoridade lokál, professores no estudante sira.

Dili, 2 Dezembru 2019 - Primeiru-Ministru Taur Matan Ruak halo despedida ba Ekipa Estudante Nasional Timor-Leste nian ba International Junior Science Olympiad 2019 iha Doha, Qatar. Serimonia despedida ba estudante potensial Timoroan nain 6 ne’e halao iha Palásiu Governu, akompaña mos hosi Ministra Edkuasaun, Juventude no Desportu, Dulce de Jesus Soares. Durante serimonia, Xefe Governu agradese ba esforsu hosi Ministériu Edukasaun, hato’o parabéns no orgullu tebes ba estudante Timoroan sira ne’ebe hatudu sira nia matenek iha siénsia, liuliu siénsia matemátika. Xefe Governu husu ba Ekipa Nasionál Timoroan ne’e atu unidus, matenek, no mantein kalma durante kompetisaun, atu nune’e bele atinje resultadu diak. Ekipa nasional Timoroan ba Olimpiade Siensia ne’e kompostu hosi estudante Timoroan potensiál nain neen. Antes haforsa ekipa nasionál Timoroan nian, sira nain neen tenki ultrapasa faze selesaun 2 ne’ebe tais konkorente sira hosi ema atus tun mai nain 20 no ikus faze ikus liu tun mai sira nain neen hodi reprezenta Timor-Leste iha Doha, Qatar. Ekipa Nasional Timor-Leste ne’e kompostu hosi estudante Ensinu Báziku na’in-6 no akompaña mos ho manorin siénsia na’in-3 hosi Sentru Estudu Siénsia no Matemátika (SESIM) Timor-Leste. Ekipa ne’e sei kompete ho konkorente seluk hosi nasaun 70 durante loron 10 (3-12/12/2019). Olimpiade ne’e mak momentum ida atu sukat sira-nia koñesimentu prátiku kona-ba siénsia. MEJD fó parabens ba sira na’in-6, ne’ebe konsege hatudu matenek hodi ultrapasa duni faze selesaun rigoriozu oin 2, antes sai membru ekipa nasional TL nian.  Membru sira nain-6 ne’e mak hanesan: Carlos da Costa Fernandes da Graça-EB São Inácio Loiola, Cassait, Livania Mariazinha da Graça Lativio-EB São Inácio Loiola, Cassait, Mariça Elizabeth Katzman Ximenes-Dili International School, Micia Correia Gusmão-Dili International School, Olga da Costa Araujo-EB São Inácio Loiola, Cassait, Valentinho Maria Quintas da Costa-EB São António Baucau.

Díli, 2 Dezembru 2019 - Universidade Nasional Timor Lorosa’e (UNTL) iha períodu daruak tinan akadémika 2019 nian ho graduasaun ba dala XXII sei gradua tan graduadu no nivel Lisensiatura hamutuk 790, no ho nivel Pós-graduasaun no Mestradu nain 45, iha serimónia ne’ebe sei hala’o iha loron 16 dezembru 2019, iha Centro de Convenções de Díli (CCD). Relasiona ho asuntu refere Diretór Jerál ba Asuntu Akadémiku nian, Armindo Leto Fátima hateten katak preparasaun hotu ona hahú husi avizu ba submete naran husi fakuldade sira, depoiz rejistu, no verifikasaun ba graduadu sira-nia diploma. DJ Armindo haktuir mós katak bainhira verifika hotu ona naran maka lista graduadu sira-nian, Diresaun Nasional Servisu Akadémika (DNSA) nian sei haruka ba Reitór hodi haruka ba Ministériu Ensinu Superiór, Siénsia no Kultura (MESSK) atu publika iha Jornál Repúblika. “Agora produs ona graduadu sira-nia diploma permanente, sei bolu dekanu sira mai asina hafoin lori ba Magnífiku Reitór, depois tau hamutuk akta, diploma, tradusaun inglés iha tabung,” nia dehan. Bazeia ba kalendáriu graduasaun nian iha loron 13 dezembru, 8h30 dader sei iha misa agradesimentu ba graduasaun nian, ensaiu jerál iha loron 14 dezembru, no graduasaun sei hala’o iha loron 16 dezembru 2019 iha CCD, Díli. Totál graduadu sira inklui Mestradu no Pós-graduasaun nain 45, Fakuldade Agrikultura (FA) nain 67, Fakuldade Enjeñaria Siénsia no Teknolojia (FEST) nain 87, Fakuldade Medisina Siénsia Saúde (FMSS) nain 180, Fakuldade Filozofia i Siénsia Umana (FFSH) nain 26, Fakuldade Edukasaun Arte no Humanidade (FEAH) nain 256, Fakuldade Siénsia Sosiál (FSS) nian 95, no husi Fakuldade Ekonomia i Jestaun (FEJ) nain 79, ho total graduadus 2019 nian hamutuk atus ualu tolunulu resinlima (835). Iha períodu 2019 nian universidade nasionál realiza serimónia graduasuan dala rua iha tinan ida. No iha graduasaun dahuluk 2019, konsegue ona gradua nain atus lima hitunulu resin ualu (578). Nune’e, iha tinan akadémika 2019, UNTL konsege gradua nia graduadu hamutuk rihun ida atus haat sanulu resin tolu (1.413).

Dili, 3 Novembru 2019 - Primeiru-Ministru Taur Matan Ruak, preokupa ho pareser Komisaun C Parlamentu Nasionál nian ne’ebé mak temi katak Proposta Orsamentu Jeral Estadu ba tinan fiskál 2020 inkonstitusionál. “Iha kestoins balu ké ami preokupa uitoan, porezemplu liuliu kona-ba inkonstitusionalidade. Hateten dehan Orsamentu Jeral Estadu ou Orsamentu Estadu ne’e inkonstitusionál, ha’u hanoin la loos, tanba iha Konstituisaun da Repúblika nr. 3º artigu 95:  uza espresaun Orsamentu de Estadu, tinan kotuk ita uza ida ne’e. Konstituisaun seidauk muda, parlamentar sira seidauk muda, tempu mak muda, derrepente iha ne’e hateten ne’e inkonstitusionál, ne’e buat ida ke ami preokupa, liuliu kona-ba nivel koñesimentu ita-nia asesór sira-nian”, dehan Primeiru-Ministru, Taur Matan Ruak,  hodi hatán ba relatóriu pareser Komisaun C nian. Xefe Governu ne’e hatutan: “Segundu iha kestaun ida ke ha’u-nia tempu kuandu ha’u Prezidente da Repúblika, ha’u haruka ba Tribunal i Tribunal fó konfirma katak Parlamentu iha razaun, Prezidente la iha razaun, agora Parlamentu dehan la loos. Iha dokumentu ida ne’e dehan laloos kona-ba A lei da Orçamento Gestão Financeira é uma Lei da Valor reforçado, i foin dadauk iha LAP, sira hateten fila fali katak Lei valor reforçado la iha, tanba ne’e mak erru sira hanesan ne’e, ha’u hanoin, Sr. Prezidente, ne’e grave uitoan”. Xefe Governu mós rekoñese katak pareser Komisaun C nian hanesan mensajen ba Governu atu halo alterasaun, i Governu susita ba diskute no prontu koopera ho Parlamentu Nasionál aleinde prontu simu desizaun saida de’it mak deputadu sira sei foti. Entretantu Komisaun C Parlamentu Nasionál iha pareser hamutuk pájina 128 ba proposta OJE 2020 hanesan kona-ba kestaun legal, konstitusionais, dezenvolvimentu, polítika públika, atividade tetu orsamental, organizasaun interna Governu nian, modelu orsamentasaun, no kapasidade ezekusaun nian. Tuir giaun, Orsamentu Jeral Estadu 2020 iha jeneralidade sei diskete durante loron tolu nia laran ne’ebé hahú iha Segunda feira, loron  2 to’o 4 Dezembru 2019  antes votasaun ba jeneralidade.

Díli, 3 Novembru 2019 - Ministru Defeza no interior interinu, Filomeno Paixão, hasoru malu ho Prezidente Repúblika, Francisco Guterres Lú Olo, hodi informa kooperasaun iha area seguransa marítima entre Governu Timor-Leste ho Australia. Ministru Defeza no Interior interinu informa katak konseitu kona-ba kooperasaun seguransa marítima ninian ho Australia hato’o tiha ona ba Governu atu estuda no sei fó ba Prezidente Repúblika atu hetan pontu de vista. Kooperasaun sei inklui patrullamentu konjunta iha tasi no lalehan. Atu kombate krime sira ne’ebé akontese iha Timor-Leste nia laran, Polísia Nasionál Timor-Leste sei konsentra ba prevensaun no halo reasaun de’it bainhira nesesita. Filomeno Paixão hateten katak sei fó uluk prioridade ba hadi’ak sistema PNTL ninian, hanesan lejislasaun, irarkia no asaun komandu mak foin halo rekrutamentu ba membru foun. Ministru Defeza no Interior interinu prepara hela Lei Orgániku, Estatutu no Regulamentu Disiplinár PNTL. Husi parte seluk, rekrutamentu ba membru F-FDTL iha prosesu fahe formuláriu ba kada suku atu kandidatu sira priense ba prosesu selesaun. Iha komisaun mista halo rekrutamentu ba membru foun F-FDTL. Liu ona tinan-10 F-FDTL la halo rekrutamentu ba membru foun. Tanba ne’e, iha nesesidade atu Timor-Leste iha nia forsa ho idade joven nian hodi hatan ba nesesidade ohin loron ninian. F-FDTL no PNTL sei kontinua halo kooperasaun, ba krime organizasaun sei sai responsabilidade PNTL nian, maibé terorismu ninian sei sai F-FDTL nia kna’ar.

Dili, 11 Dezembru 2020 – Diretór Jerál Sekretaria Estadu Formasaun Profisionál no Empregu (SEFOPE) Paul Alves, ohin (11/12), iha edifísiu SEFOPE, Kaikoli, hateten katak parte SEFOPE la alerjia ho krítika ne’ebé Movimentu Universitáriu Timor-Leste (MUTL) hato’o iha kuarta (9/12) liubá, inklui ezije Xefe Governu atu ezonera Líder másimu SEFOPE Alarico de Rosário, tanba MUTL deskonfia katak hosi parte SEFOPE halo iregularidade hodi kansela tiha traballadór Seasonal Worker Program (SWP) balu ne’ebé atu ba servisu iha Austrália. Diretór Jerál SEFOPE hatutan katak krítika refere nu’udar buat di’ak ida tanba nasaun Timor-Leste sidadaun hotu-hotu nian, ne’e duni labele nonook de’it wainhira haree buat ruma la loos. “Ami la alerjia ho krítika, la alerjia ho saida mak alin estudante sira hosi MUTL halo. Ne’e buat di’ak ida ne’ebé mak bele fanun ita tanba rai ida ne’e ita nian hotu. Labele túr nonook de’it, kuandu haree buat ruma ne’ebé mak la loos tenke hateten”, dehan Diretór Jerál SEFOPE. Maibé, nia akresenta fali katak, SEFOPE mós iha direitu atu justifika no esklarese problema refere bazeia ba evidénsia ne’ebé iha. “Maibé hanesan parte servidór estadu, keta haluha katak ami mós iha direitu atu justifika no esklarese. Esklarese buat ne’e loloos ba públiku katak buat ne’e la’o loloos hanesan ne’e”, Paul Alves tenik tán. Molok ne’e, Paul Alves esklarese tiha ona ba jornalista Timor News katak, iha traballadór na’in-15 ne’ebé mak kanseladu tiha iha 02 Dezembru liubá atu ba servisu iha Austrália, tanba iha problema relasiona ho kritéria sa’e aviaun, vistu mate no balu moras. Nia esplika tán, la’os SEFOPE mak impede sira hodi labele ba Austrália.

Díli, 3 Dezembru 2019:   Governu deside hodi dada fila Proposta Orsamentu Jeral Estadu 2020 iha Parlamentu Nasionál, hodi halo reformulasaun hafoin sei haruka filafali ba Parlamentu Nasionál iha  loron 13 fulan Dezembru  tinan 2019, nu’udar proposta foun ba audiénsia Komisaun sira iha Parlamentu Nasional. Desizaun ne’e Xefe Governu foti iha debate Jeneralidade ba loron daruak nian, hodi konsidera ba preokupasaun no sujestaun Deputadu sira-nian tantu hosi apoiu Governu no opozisaun sira  no mós pareser hosi Komisaun C Parlamentu Nasionál, ba montante atual no nia estrutura sira. “Governu pondera no aseita retira filafali i promete katak iha tempu badak halo ajustu hotu-hotu ne’ebé bele halo hodi akómoda preokupasaun distintu Deputadu sira-nian hotu hodi aprezenta fila fali ba diskusaun iha tempu oin mai”, dehan Primeiru-Ministru Taur Matan Ruak iha Plenaria Parlamentu Nasional. Xefe Governu mós aproveita agradese ba kontribuisaun Deputadu sira nian ba hadi’a dokumentu ba OJE 2020 nian, hodi hateten preokupasaun sira ne’e lejítimu no Governu simu no rejista. “Ha’u hakarak agradese formal, frontal pasiénsia ho dedikasaun, Sr. Prezidente no distintu deputadu hotu atu bele ajuda fó kontribuisaun para bele hadi’a dokumentu Orsamentu Jeral Estadu 2020. Preokupasaun sira ne’e lejítimu i Governu simu no rejista”, Xefe Governu hatutan. Governu submete ba Parlamentu Nasionál Proposta OJE ba tinan fiskal 2020 ho montante dolar amerikanu millaun rihun ida atus sai lima nulu (USD $1.950 millaun).

Díli, 3 Dezembru 2019 - Ministru Koordenadór Asuntu Ekonomia (MKAE) interinu no Ministru Turismu, Komérsio, Indústria (MTKI) interinu, Fidelis Manuel Leite Magalhães, ohin lor’aik ne'e hala’o enkontru ho Vise-Ministru Komérsio Wang Bingnan husi Xina no ninia delegasaun, bainaka ne’ebé konvida Timor-Leste atu partisipa iha Konferénsia Ministeriál hamutuk Xina ho País Lian Portugés Sira Ba Dala-6, inisiativa ne'ebé Fórum Macau prepara hela daudauk hodi hala’o sorumutu iha fulan juñu tinan 2020. MKAE-MTKI interinu, Fidelis Magalhães, fo benvindu ba Vise-Ministru Wang no delegasaun no hatete katak serbisu hamutuk ho Xina nafatin importante ba dezenvolvimentu Timor-Leste. Ministru Fidelis Magalhães hateten mos katak governu sei ativu no hola parte iha preparasaun ba Konferénsia Ministeriál Ba Dala-6 refere. Vise-Ministru Wang hatan katak servisu hamutuk Timor-Leste – Xina metin no la’o hela didiak no hatutan mos katak governu Xina prontu hodi hakle’an relasaun no kontinua fo apoiu ba dezenvolvimentu ita-nia rai, liuhosi dalan multilateral Forum Macau nian nomos bilateral diretamente Xina-Timor-Leste. MKAE-MTKI interinu hato’o ba membru governu Xina ne’e ho detallus kona-ba Planu Mestre ne’ebé governu prepara hela no sei prontu iha tinan oinmai hodi fasilita dada mai investidór atu dezenvolve infraestrutura turizmu. Membru governu ne'e mos fo hatene Oitavu nia prioridade sira kona-ba setór Komérsiu no Indústria, liuliu Timor-Leste nia investimentu iha Kompleksu Industrial ida-ne’ebé lakleur sei hari’i iha Likisá nomos prioridade daudauk hodi sai membru Organizasaun Mundiál Komérsiu nian (ka W.T.O). MKAE-MTKI interinu hatete mos katak liu husi representante iha Forum Macau neé, Timor-Leste sei hato’o proposta sira kona-ba ajenda Konferénsia Ministerial hamutuk Xina ho País Lia Portugés Sira Ba Dala-6 refere.

Díli, 4 Dezembru 2019- Sekretáriu Estadu Formasaun Profisionál no Empregu (SEFOPE) servisu hamutuk ho banku ANZ hodi fó formasaun ba kandidatu traballadór programa PLS (Pacific Labour Scheme) nain ruanulu resin lima (25) iha salaun SEFOPE Kiakoli. Objektivu formasau ne’e atu bele fó hanoin ba sira konabá osan ne’ebé sira hetan iha Austrália filamai bele iha planu hodi harii negosiu ruma, atu sustenta sira-nia moris lorloron nian, tanba dalabarak traballadór sira filamai osan iha maibé la halo bu’at ida. Nune’e, Efipanio Peloi hanesan kandidatu traballadór agradese ba SEFOPE no banku Austrália ho Nova Zelandia (ANZ) ne’ebé bele servisu hamutuk hodi fó formasaun ba sira, oinsa filamai bele uza osan ne’e ho didiak. Efipanio iha esperansa bo’ot katak filamai Timor-Leste bele implementa matenek ne’ebé sira hetan iha ema-nia rain, nune’e bele loke mós kampu traballu ba joven sira maske ho númeru ne’ebé kiik.

Díli, 4 Dezembru 2019 - AIFAESA, I.P. no Empreza Heineken halo Destroisaun ba Bebidas Alkólikas ho nia Kuantidade hamutuk kaisa 3.452. Bebidas alkólikas ne’e destrói tanba nia Data Validade liu ona. Bebidas sira durante ne'e Empreza halo selajén hela iha armajén fabrika Hera, armajen Daya Marketing no armajen Lisun. Destroisaun ne'e hala'o iha Lixu fatin Tibar no Partisipa iha Destroisaun ne'e Inspetores AIFAESA,I.P., Polisia Nasional Timor-Leste no Jerenti Empreza Heineken.

Díli, 4 Dezembru 2019 - Maijór Jenerál FALINTIL Forsa Defeza Timor-Leste (F-FDTL) Lere Anan Timur, hala’o enkontru ho Prezidente Repúblika, Francisco Guterres Lú Olo, hodi informa kona-ba rekrutamentu ba membru foun F-FDTL. Iha prosesu rekrutamentu, ekipa konjunta fahe ona formuláriu hamutuk 25 ba kada suku. Maibé haree ba ezijénsia husi númeru aplikante aas iha kada suku tan formuláriu limitadu, Xefe Estadu Maior Jenerál hateten katak sei aumenta tan formuláriu ba kada suku, la’ós 25 de’it. Ba suku sira iha Dili, aplikante sira sei foti formuláriu iha Kuartél Jerál F-FDTL nian. F-FDTL sei halo rekrutamentu ba membru foun hamutuk 600 hodi aumenta númeru efetivu 2198. F-FDTL fahe ba Kuartel Jerál, komponente Terreste, komponente Naval, Unidade Polísia Militár, komponente Formasaun no Treinu, komponente Apou Serbisu no Unidade FALINTIL.

Dili, 12 Dezembru 2020 - Hafoin proposta Orsamentu Jerál Estadu (OJE) 2021 pasa tiha iha finál global ohin (12/11) iha Parlamentu Nasionál, Primeiru-Ministru Taur Matan Ruak halo intervensaun hodi hateten katak, nia lamenta ho bankada Kongresu Nasionál Rekonstrusaun Timor (sigla portugés CNRT) tanba la prezente iha debate kona-ba Orsamentu Jerál Estadu (OJE) 2021 durante ne’e iha Parlamentu Nasionál, inklui la halo votasaun. Ne’e duni, nia husu atu partidu CNRT kontinua kontribui ba dezenvolvimentu nasionál maske iha polítika diferensa. “Ha’u lamenta aujénsia partidu CNRT nian durante (debate OJE 2021) ne’e tanba, loos katak iha polítika diferensa. Maibé diferensa ida ne’e labele halo atu ita retira ita-nia apoiu ba dezenvolvimentu ita-nia nasaun nian. Ne’e desizaun sira nian no Governu hakarak husu atu kontinua nafatin fó sira-nia kontribuisaun ba dezenvolvimentu ita-nia nasaun nian ho diferensa saida de’it mak iha”, dehan Taur. Nia salienta katak importante tebes atu hotu-hotu tau hamutuk forsa hodi dezenvolve nasaun iha momentu sira saida de’it liuliu iha krize.

Díli, 5 Dezembru 2019 - Reprezentante Estadu Vatikanu iha Timor-Leste, Núnsiu Apostóliku, Monseñor Marco Sprizzi, enkoraza Prezidente Francisco Guterres Lú Olo atu kontinua promove diálogu hodi rezolve situasaun politika nasionál. Hafoin hala’o enkontru ho Xefe Estadu, Monseñor Marco Sprizzi hatete ba imprensa: “Hau hakarak enkoraza no agradese ba Señor Prezidente ba nia esforsu tomak, enkoraza liutan nia atu halo diálogu relasiona ho konflitus, tensaun no difikuldade (ne’ebé nasaun enfrenta),atu rezolve tuir konstituiaun, tuir povu Timor-leste nia hakarak atu moris iha pás no armonia, hodi kria kondisaun ba dezenvolvimentu”. Monseñor Marco Sprizzi esklarese Vatikañu akompaña nafatin situasaun iha Timor-Leste no subliña, sei la tama iha konflitu interna iha kualker nasaun. “Papa sempre apela ba pás, la’os de’it esterna mós interna. Pás no diálogu hodi hetan solusaun. Igreja iha povu hotu nia sorin no husu atu polítitu sira iha ambitu sira-nia kompeténsia, foti desizaun tuir konstituisaun no konforme povu nia interese”. Prezidente Francisco Guterres Lú Olo, iha enkontru ne’e, hato’o povu TimorLeste nia saudasoens ba Santu Padre, Papa Francisco no dezeja loronruma bele vizita Timor-Leste.

Díli,5 Dezembru 2019 Ministro Koordenador Asuntu Ekonomia (MKAE) interinu no Ministru Turismu, Komérsio no Indústria (MTKI) interinu, Fidelis Manuel Leite Magalhães, Quinta Feira dader ne’e loke enkontru Forum Foinsa’e Timor-Leste: Lideransa, Inovasaun no Inisiativa Emprezáriu, ne’ebé organiza husi UNDP nia programa Youth Co:Lab, inklui Timor-Leste nomos reprezentante husi UNDP Rejiaun Ázia-Pasífiku bazeia iha Sidade Bangkok. Iha Intervensaun, Ministru Fidelis Magalhães dehan katak UNDP nia Programa refere hanaran Youth Co:Lab iha objetivu sira-ne’ebé koresponde ho Oitavu nia objetivu sira iha Kordenasaun Ekonomia, liuliu aumentu servisu hamutuk entre emprezáriu sira no ajénsia governu sira hanesan IADE, SERVE no ajénsia sira seluk iha área MKAE-MTKI nian hodi sinerjia ho emprezáriu sira-nia kriatividade no inisiativa hodi hasa’e ekonomia no servisu. MKAE-MTKI interinu subliña mos katak dezafiu sira hodi hari’i Nasaun no hasa’e dezenvolvimentu ekonomia bele susesu deit kuando iha partisipasaun maka’as husi foinsa’e sira inklui emprezáriu joven sira nia Kontribuisaun. Youth Co-Lab hanesan inisiativa UNDP Rejiaun Ázia-Pasífiku hamutuk ho parseiru ekonomia emprezáriu hodi intensifika oportunidades iha susesu implementasaun Objetivu Dezenvolvimentu Sustentável sira (ka SDG’s) iha Rejiaun, lala’ok ida-ne’ebé iha partisipasaun ativu mos husi Governu no sosiedade sivil Timor-Leste nian.

Dili, 06 Dezembru 2019 - Komisáriu Faustino da Costa hateten Komandu PNTL haruka ona karta ba Governu no dioseze sira atu bandu uma kain iha kada bairu ne’ebé komunidade hela, halo prezépiu Natal iha estrada laran ka besikliu estrada. Nune’e mós iha karta ba Governu, PNTL solisita atu harii prezépiu iha de’it edifísiu ministériu sira ka iha jardin públiku, envez harii fali iha estrada públiku sira ne’ebé bele perturba movimentasaun viaturas no kria engarafamentu. Komisáriu Faustino da Costa informa ida ne’e, hafoin hasoru malu ho Prezidente Repúblika, Francisco Guterres Lú Olo, hodi atualiza situasaun seguransa rai-laran, ne’ebé tuir nia “la’o kalma no hakmatek”. Komisáriu Faustino da Costa ne’ebé iha enkontru ne’e akompaña hosi Segundu Komandante PNTL, Komisáriu Mateus Fernandes, informa mós katak atu hasoru Natal no Tinan-Foun, Komandu PNTL sei servisu hamutuk ho Ministériu Turizmu Komérsiu no Indústria, kontrola tentativa fa’an foguetes no sei prende sasan ne’e bainhira hetan iha loja sira. Nia mós apela ba inan-aman sira atu kontrola oan sira atu labele sosa no halimar foguetes hodi evita asidente ne’ebé la hakarak. PNTL sei servisu mós ho Diresaun Nasionál Transporte hodi tau matan ba movimentasaun rodoviária durante periudu Natal no Tinan-Foun no hateten, se nesesita, hamutuk ho Xefe Estadu Maiór Jenerál F-FDTL, Majór Jenerál, Lere Anan Timur, sei hasai despaixu konjuntu atu F-FDTL bele fó apoiu seguransa atu povu Timor-Leste bele pasa ho hakmatek Natal no Tinan-Foun.

Manufahi, 26 Juñu 2020 - Provedora Provedoria Ba Direitu Umanu no Justisa (sigla portugés, PDHJ) Timor leste, husu membru PNTL sira iha Manufahi labele uza arma estadu nian ba kasa animál fuik no tiru komunidade sira nia animal hakiak. Provedora PDHJ Timor Leste, Jesuina Maria Ferreira Gomes, hato’o asuntu ne’e ba membru PNTL sira wainhira hala’o vizita ba kuartél komandu PNTL munisípiu Manufahi, iha Kinta ne’e (25/06). Jesuina hatutan, PDHJ iha dever morál atu fó hanoin ba membru polisia atu hala’o knaar la halo violasaun ba direitu umanu maibé hala’o tuir koridór lei no órden, uza arma estadu nian ho responsabilidade, labele lori arma ba futu manu, festa, tanba iha membru polisia balu iha Timor-Leste hetan ona prosesu disiplinár tanba uza arma estadu nian la ho responsabilidade. Parte PDHJ mós simu keixa hosi Komunidade sira iha munisípiu balu katak membru polisia balu lori arma estadu nian ba kasa animál fuik inklui ba tiru komunidade sira nia animal hakiak. Iha fatin hanesan, Komandante Komandu PNTL Manufahi, Superintendenti Polisia Joni Viana das Regras, relata katak atu viabiliza konfiansa komunidade nian hodi hakbesik servisu polisia nian ba komunidade, komandu Polisia hala’o patrolla la’o ain hanesan ona kultura ida hodi hametin kooperasaun entre polisia ho komunidade iha Manufahi.

Melbourne, 7 Dezembru 2019 – Sekretáriu Estadu Formasaun Profisionál no Empregu (SEFOPE) liuhosi adidu traballu Timor-Leste ba Austrália António Armindu hasoru malu ho ajénsia Ghulam Shine iha Victoria sidade Melbourne Austrália. Ajénsia Ghulam Shine hanesan ajénsia foun ne’ebé durante ne’e hakarak rekrutá traballadór hosi Timor-Leste maibé sedauk hetan kooperasaun servisu, tanbá ne’e, iha loron 7 fulan Dezembru 2019 adidu hahú ko’alia ho ajénsia oinsa maka bele rekruta joven Timoroan ba servisu. Rezultadu sorumutu ne’e Ajénsia Ghulam Shine komprimitudu katak iha tinan rihun-rua-ruanulu (2020) fulan janeiru sei hahú rekruta joven Timoroan hitunulu too atus-ida (70 too 100) ba servisu fulan neen to’o fulan sia iha to’os NCF ka Costa Farm ne’ebé mak bo’ot liu iha Estadu Victoria. Iha biban ne’e mós ajénsia ko’alia ho adidu oinsa bele servisu hamutuk ho ajénsia sira seluk ne’ebé durante ne’e halo ona rekrutamentu ba joven Timoroan sira ne’ebé hakarak ba servisu iha Austrália liuhusi programa SWP (Seasonal Worker Program) tambá sira ajénsia foun.

Gleno, 7 de Dezembru 2019 - Ministru Koordenadór Asuntu Ekonomia (MKAE) interinu, Fidelis Magalhães hato'o ninia saudasoins bo'ot ba Emprezáriu sira no CCI-Munisipiu Ermera ne'ebé foin hala'o eleisaun lideransa CCI-M Ermera ba períodu mandatu 2019-2024. Ministru Fidelis Magalhães taka sesaun Konferénsia Datoluk CCI nu'udar konvidadu husi CCI-Ermera no hateten mos ba emprezariu sira-ne'ebé partisipa enkontru bo'ot ne'e katak governu prontu atu intensifika servisu hamutuk ho emprezas no investidór sira hodi bele hasa'e ekonomia foka ba turismu no dezenvolvimentu setór produtivu, inklui agroindústria. Governu mos iha planu atu haluan kondisoins ba komérsiu entre Timor-Leste ho rai sira seluk atu hasa'e oportunidades ba emprezariu nasionál hodi transforma produtu sira, no haruka sasan sira ne'ebé "Timor-Leste mak halo" atu esporta ba tasi balun. Prezidente CCI-TL Oscar Lima hatete katak CCI-TL ho MKAE-MTKI interinu hala'o daudauk servisu hamutuk ne’ebé diak tebes. Nia mos agradese ba Ministru nian prezensa no atensaun, hodi hateten katak Ermera nia emprezáriu sira hetan priviléjiu bo’ot tanba MKAE-MTKI interinu mai atu rona setór privadu sira. Lideransa CCI-Munisipiu Ermera ne’ebé eleitu husi emprezáriu sira iha Konferensia Datoluk, mak tuir mai ne'e:  Prezidente CCI-M Ermera iha mandatu 2015-2019, Luís Alves Tilman, foin sai re-eleitu ho aklamasaun ba mandatu período 2019-2024, nu'udar kandidatu uniku. Gastão Salsinha eleitu hanesan Prezidente Konselhu Fiskalizadór mandatu 2019-2024. Lucio José Albino eleitu ba Prezidente Meza Asembleia Jerál CCI-Ermera ba mandatu tinan lima ne'e.

Dili, 6 Dezembru 2019 - Ministru Koordenadór Asuntu Ekonomia (MKAE) interinu, Fidelis Magalhães hola parte ba serimónia fo prémiu ba equipa sira ne’ebé manan kompetisaun Youth Co:Lab organiza husi Programa Nasoins Unidas ba Dezenvolvimentu (ka UNDP). Iha klase Idea Inovativu ba negósiu, Ekipa TI-MOR-MI manan primeiru lugar nomos iha klase Empreza Foun “Start-up” fali MDA COSLAV UNIPESOAL, LDA mak manan. Ekipa rua-ne’e sai reprezentante Timor-Leste nian iha kompetisaun Youth CO:LAB ne’ebé organiza iha Kuala Lumpur, Malázia iha fulan Abril 2020 oinmai, husi UNDP Rejiaun Azia Pasífiku. Ideia inovativu sira-ne’ebé mos hetan prémiu sira seluk husi júri inklui ekipa TIESLA nomos ekipa RADCOLL AQUAPONICS. Konaba klase Start-up sira-ne’ebé iha ona hetan mos prémiu hirak ekipa CHAM’S WEERLING, LDA no ekipa THE ELVI’S AFORDABLE, FRESH AND HEALTHY. MKAE-MTKI interinu fo parabéns bo’ot ba ekipas sira hotu ne’ebé pastisipa iha kompetisaun ida-ne’e no fó nia votus susesu ba ekipa-sira ne’ebé sai ona nu’udar representante emprezáriu foinsa’e sira Timor-Leste nian iha kompetisaun Forum nível rejional refere ne’ebé UNDP organiza iha Malázia. Ministru Fidelis hato’o nia apresiasaun bo’ot ba UNDP nia inisiativa ne’ebé mos ba suporte hosi Embaixada Nova Zelándia, USAid nia programa Avansa Agrikultura no parseiru sira hotu hodi bele promove lideránsa, ideia inovativu sira no motivasaun empréndorismu iha Timor-Leste, tanba foinsa’e sira mos sai emprezáriu ho susesu hodi hasa’e Timor-Leste nia ekonomia, objektivus sira-ne’ebé mos hanesan priuridade governu nasaun nian. Fórum Foinsa’e Timor-Leste ne’e mos hola parte hosi Reprezentante Residente UNDP iha Timor-Leste, Embaixadór Nova Zelándia, USAID Avansa Agrikultura, CCCI-TL nomos ajénsia governu balun ne’ebé MKAE interinu koordena, inklui representante TradeInvest no representante IADE, entidades sira-ne’ebé mos hola parte iha júri kompetisaun Youth CO:LAB refere.

Mizela da Costa Noronha tinan 15 hanesan oan ikun hosi bin alin nain-7,maibé hela deit sira nain-haat tanbá bin nain-tolu mate inklui nia inan, no oras ne’e hela deit Mizela ho nia bin hela hamutuk ho nia aman Faluk defisiente Octavio da Costa Noronha tinan 59, hodi tau matan ba nia subriñu defisiente minoridade nain-rua ne’ebé inan-aman abandona hela tanba inan kaben fali ho mane seluk no aman kaben fali feto seluk. Ho matan ween naksulin husi hasan no oin triste, Mizela iha nia hela fatin Nulara Same domingu (09/12) hateten, “hau triste, abandona hau nia estudu kuarta klase iha iskola Ensinu Básika Dilijénsia Same iha tinan lubuk ida ba kotuk,tanbá hau tenki fó hau nia tempu tomak, hodi kuidadu hau nia bin nia-oan nain-rua ne’ebé defisiente, Julai da Costa Lemos tinan 3, ho nia maun João Soares Nunes Tilman tinan 10. Lor-loron hau tenki ko’us fó hán,fó hatais sira nian-rua, tanbá hau nia aman defisiente lorloron ba ko’a tua ho distánsia ne’ebé dook hodi faan no hau nia bin tenki ba serbisu ho ema seluk hodi sustenta ami nia moris lor-loron nian. Hau triste no Tanis, Iha dadersan wainhira hau ko’us hela hau nia subriñu nain rua iha varanda, hau haree kolega feto-mane sira idade hanesan ho hau, sira hatais farda leba pasta lorloron ba eskola, hau hakarak tebes atu iskola hanesan kolega sira, maibé la-iha dalan no la-iha kbiit, tanbá hau tenki kuidadu hau-nia subriñu defisiente nain-rua ne’e. Hau la-hatene lós, hau-nia futuru sei sai oinsá lós, tanba hau nia aman faluk pois defisiente mós, kondisaun moris ami-nia familia ho kondisaun ekonómia la-sufisiente."

Díli, 9 Dezembru 2019 - Vise Ministra Saúde ba Kuidadu Saúde Primária no Ministra Saúde em Exercício, Elia Amaral ho Vise Ministru Dezenvolvimentu Estratéjiku Saúde, Bonifácio Maucoli halo esklaresimentu ba públiku liuhosi komunikadu imprensa ho jornalista nasionál no internasional ba informasaun ne’ebé virál iha Mídia Sosiál kona-ba diskusaun interna entre lideransa na’in rua. “Ho oportunidade ida ne’e ami na’in rua hakarak klarifika kona-ba gravasaun ne’ebé mak agora daudauk virál iha media sosial ne’ebé mak iha momentu ne’eba (22 Novembru 2019) iha akontesimentu internal. Atu lori dezenvolvimentu ba iha instituisaun ne’e ba oin, dezentendimentu ne’e la’ós tanba ódiu i la’ós para atu lori situasaun ne’e ba tempu naruk maibé atu hodi loke di’ak liutan ita nia hanoin buat ne’ebe hotu-hotu ona. Ami na’in rua sempre iha ligasaun ne’ebé di’ak tebetes” dehan Vise Ministra Elia. Iha biban ne’e governante rua ne’e husu ba iha instituisaun balun ne’ebé iha kompeténsia atu halo investigasaun klean ba funsionáriu ne’ebé halo gravasaun i fó sai informasaun internal nian ba públiku atu buka hatene aktu funsionáriu ne’e ho ninia motivasaun saida. “Ministériu Saúde sempre unidu, hanesan família ami halo enkontru atu diskuti asuntu internal hanesan iha ditadu portugues hatete ‘casais discutem, mas não separam pois importante manter a família unida’ pois ida ne’e mak importante manter a família unida tanba ne’e Ministériu Saúde sai hanesan ita nia família ita bele diskuti malu maibé sempre unidu i hodi lori Ministériu Saúde ne’e ba oin. Lori Ministériu Saúde nia nara nomós ami nain rua nia naran agradese ba ita bo’ot sira nia atensaun atu bele hato’o ba iha públiku katak ami rezolve internamente i durante ne’e koopera depois de dezentendimentu ami koopera malu filafali, hakuak ho domin ba ita bot sira hotu, obrigada!”

Díli, 10 Dezembro 2019 - Sekretáriu Estadu Formasaun Profisionál no Empregu (SEFOPE) despede joven Timoroan na’in sanulu-resin-lima (15) ba servisu iha Austrália área Ortikultura durante tinan-tolu liuhosi programa PLS (Pacific Labour Scheme) iha edifisiu SEFOPE Kaikoli. Iha oportunidade ne’e Diretór Jerál Administrasaun no Finansas, José Asá hateten, ba servisu la’os sai atan iha ema-nia rain, maibé servisu ne’e atan ba ita-nia familia hodi sustenta sira-nia nesesidade uma laran. “Ha’u husu ba imi, ba servisu halo didi’ak labele hemu no labele joga, sé imi mete bu’at hirak ne’e entaun imi sei lá lori osan mai Timór no sei lá fó osan ba feen, la’en no oan sira”, dehan DJ AF.

Dili, 11 Dezembru 2019: S.Exa. Primeiru-Ministru, Taur Matan Ruak, agradese barak ba serbisu voluntáriu sira misaun Korpu ba Pás hosi Estadu Unidus Amérika nian iha Timor-Leste, ne’ebé ajuda tebes komunidade lokál sira iha área edukasaun no dezenvolvimentu ekonomia rural. Xefe Governu hato’o agradesimentu ne’e wainhira simu Diretora Rejionál Korpu ba Pás, hosi Estadus Unidus Amérika,  Josephine (Jody) K. Olsen, iha Palasiu Governu, tersa-feira ne’e. Xefe Governu louva no apresia tebes ba voluntáriu sira-nia serbisu ho komunidade lokál, Xefe Governu fó lembra, wainhira sei hanesan Prezidente Repúblika, hala’o vizita ba suku sira iha territóriu laran, sempre hetan voluntáriu sira Korpu ba Pás nian iha suku, ne’ebé halo serbisu kapás tebes hodi ajuda komunidade lokál no adapta lais tebes ho ambiente lokál. Entretantu iha hasoru malu ho Xefe Governu ne’e, Diretora Rejionál Korpu ba Pás, Josephine (Jody) K. Olsen, sente orgullu vizita Timor-Leste hodi selebra aniversáriu Korpu ba Pás nian ba dala 10º iha Nasaun ne’e hamutuk ho voluntáriu sira Korpu ba Pás nian, no aproveita hato’o agradesimentu ba Primeiru-Ministru nia lideransa. Korpu ba Pás iha voluntáriu na’in 55, ne’ebé daudaun ne’e espalla iha Munisípiu sia ho misaun ajuda hanorin lian Inglés ba timoroan sira, no projetu dezenvolvimentu ekonómiku komunitária hodi ajuda hasa’e rendimentu ekonomia komunidade nian. Dezde loke nia programa 2002 iha Timor-Leste, iha ona voluntáriu na’in 200 mak hala’o misaun iha Nasaun ne’e. Akompaña Diretora Rejionál Korpu ba Pás iha enkontru ho Xefe Governu mak hanesan, Embaixadora Estadus Unidus Amérika nian iha Timor-Leste, Kathleen Fitzpatrick, Diretora Rejionál ba Europa, Mediterránea no Azia, Jeannette Wondon, Diretor Nasionál, Kavita Pullapilly, Jestór Programa Korpu ba Pás nian iha Timor-Leste, Celio Alves no Asistente Espesiál ba Diretores Korpu ba Pás EUA nian, Christina Zielke.

Palásiu Prezidensiál Nicolau Lobato, Díli, 12 dezembru 2019 - Prezidente Repúblika, Francisco Guterres Lú Olo iha nia sorumutuk ho Prezidente Rejiaun Administrativa Espesial Oecusse-Ambeno (RAEOA) no Zona Espesial Ekonomia Sosiál Merkadu (ZEESM), José Luis Guterres, hateten katak fó apoiu ba projetu estadu no dezeja susesu ho serbisu. Ró Haksolok ne’ebé to’o ohin loron nia konstrusaun seidauk kompletu tanba kompania portugez iha Portugal hasoru problema finanseiru atu finaliza, Prezidente RAEOA-ZEESM informa katak kestaun ne’e nu’udar asuntu nasionál. Relasiona ho asuntu ne’e, Prezidente Repúblika hateten katak kestaun Ró Haksolok nian di’ak liu lalika asume responsabilidade pesoálmente nu’udar Prezidente RAEOA-ZEESM maibé Governu mak sei halo desizaun. Prezidente RAEAO-ZEESM informa ba Xefe Estadu kona-ba katak projetu iha Oecusse nu’udar projetu nasionál tanba ne’e presiza ema hotu nia partisipasaun. José Luis Guterres hateten katak sei kontinua obra di’ak ne’ebé eziste tiha ona no sei hadia buat balu ne’ebé seidauk la’o ho di’ak no sei buka dalan atu bele masimiza utilizasaun Aeroporto Rota de Sandalo hodi bele hetan retornu. Prezidente RAEAO-ZEESM konvida Xefe Estadu atu loron ida bele vizita Oecusse hodi bele haree projetu sira ne’ebé la’o dadaun.

Palásiu Prezidensiál Nicolau Lobato, Dili, 13 Dezembru 2019 - Prezidente Repúblika, Francisco Guterres Lú Olo simu iha audiénsia Prokuradór Jerál Repúblika (PJR), José da Costa Ximenes ne’ebé relata servisu sira Ministériu Públiku (MP) nian hosi fulan-novembru to’o fulan dezembru ne’e. Ba Xefe Estadu, Prokuradór José Ximenes relata kona-ba prosesu kazu pedofilia ne’ebé envolve eis-Padre Norte Amerikanu ho tinan-82, iha orfonatu ida iha Oe-Cusse no nia enkontru ho Prokuradór Jerál Kongregasaun SVD husi Vatikanu, Italia, Padre Peter Dicos, ne’ebé hato’o nia apoiu ba sistema judisiál iha Timor-Leste atu prosesa kazu ne’e to’o hotu. Aleinde ne’e Prokuradór José da Costa Ximenes mós ko’alia kona-ba kazu asidente-trafiku ne’ebé hamate Nonato Lopez no nia oan, Jonathan Lopez tamba hetan soke hosi karreta ne’ebé lori hosi juiz ida nia oan. Prokuradór José da Costa Ximenes rekuza informasaun ne’ebé dehan nia mak fó orientasaun atu liberta no aplika Termu Indentidade Rezidensia (TIR) ba detidu. Nia hateten, atu halo detensaun ka lae, ida ne’e kompeténsia Prokuradór-de-Turnu ninian. Nia informa liutan katak nia simu ona relatóriu hosi Prokuradór-de-Turnu ne’ebé hateten “la fó orientasaun para hasai suspeitu iha detensaun”. Tan ne’e, Prokuradór José da Costa Ximenes sei hato’o ba Konsellu Superior Ministériu Públiku ne’ebé tuir nia, sei halo análize profundu durante loron-15, hodi bele hatene “se mak autoriza detidu ne’e sai hosi prizaun”.

Díli, 17 Dezembru 2019 - Ministériu Obras Públikas (MOP) husi Diresaun Jerál Água no Saneamentu (DGAS) liuhosi Ekipa Task Force Diresaun Nasionál Servisu Água (DNSA) kontinua halo instalasaun ba kanu distribuisaun bee-moos iha área Palapasu diresaun ba Motael. Servisu Ekipa Task Force nian ne’e hetan orientasaun husi Ministru Obras Públikas (MOP), Salvador Pires, hodi halo normalizasaun no instala bee-moos ba komunidade ne’ebé halerik hela ba bee-moos liu komunidade iha kapitál Díli ba munisípiu sira. MOP liuhosi DGAS kontinua halo esforsu hodi fornese bee-moos ba komunidade liuliu iha kapitál Dili, maske fontes bee menus.

Díli, 17 Novembru 2019 - Primeiru-Ministru Taur Matan Ruak, tersa-feira ne’e iha Palasiu Governu, simu iha audiénsia Konselleiru Partidu KHUNTO, Jose dos Santos “Naimori Bucar”. Hafoin remata enkontru, ba jornalista sira, Naimori Bucar esplika, nia enkontru ho Xefe Governu ne’e atu hatudu ba Públiku katak, AMP kontinua sólidu ba oin, hodi hamate rumores sira ne’ebé espalla iha media sosiál katak AMP dezarmonia. “Ohin ha’u mai hasoru Sr. Primeiru-Ministru hodi hatudu ba públiku katak, ami (AMP) sei sólidu hodi serbisu hamutuk ba oin”.

Ermera, 17 Dezembru 2019 - Ministra Solidariedade Sosiál no Inkluzaun (MSSI), Armanda Berta dos Santos, observa direta pagamentu ba Idózu no Invalidés iha Suku Samalete, Posto Administrativu Railaco, Munisípiu Ermera. Xefi Suku Samalete, Antonio Filipe dos Santos, hato'o benvindu no onradu tebes ba prezensa MSSI. Xefi Suku ne'e mós hatutan "Ami senti kontenti ho Minitra nia prezensa, ne'ebé bele hakat ona mai iha ami nia Suku hodi akompaña prosesu pagamentu ba daruak tinan 2019 nian, ba ita nia Inan no Aman sira. Pagamentu ba Idózu no Invalidés hamutuk 130 benefisiárius, ne'ebé kompostu husi Suku Samalete 80 benefisiárius no Suku Deleso 50 benefisiárius. Ministra Solidariedade Sosiál no Inkluzaun, Hateten "Objetivu husi vizita ida ne'e hau hakarak observa direta kona-ba prosesu pagamentu ne'ebé ohin hala'o iha Suku Samalete, Postu Administrativu Railaco ba faze daruak nian. Parte seluk hau mós hakarak rona direta preokupasaun husi ita nia komunidade sira ne'ebé durante ne'e sira infrenta. Ministra mós haktuir liutan katak MSSI servisu hamutuk ho BNCTL, hodi halo pagamentu ba Idózu no Invalidés, hahú husi Munisípiu to'o ba Suku. Prosesu pagamentu tinan ida dala 2, kada fulan 6. Kona-bá preokupasaun husi ita nia Inan no Aman sira ne'ebé balun seidauk hetan nia direitu, ekipa teknika husi INSS sei servisu hamutuk ho Sentru Solidariedade Sosiál no Inkluzaun iha Munisípiu hotu, no sei rekoilla dadus sira ne'ebé iha problema, nune'e bele halo verifikasaun tuir dalan legál mak ita bele foti desizaun ba asuntu refere. Lista pagamentu jerál husi Munisípiu Ermera, kompostu husi Suku 52, Postu Administrativu 5, Total benefisiarius ne'ebé hetan pagamentu ba faze daruak iha tinan 2019, Idózu 7238 no Invalidés 1509, total hamutuk 8747 benefisiárius.

Díli, 13 Dezembru 2019 – FONGTIL ho apoiu husi  Servisu Parseria Komisaun Europeia (KE) no FAO (projetu FIRST), hala’o seminariu kona-ba Seguransa Aihan no Nutrisaun. Iha Timor-Leste, tasa desnutrisaun ba labarik tinan-lima mai kraik no feto ho idade reprodutiva iha númeru ne’ebe ás liuhusi númeru aseitável ne’ebé difini husi OMS (Organizasaun Mundial Saúde) ba problema saúde públika iha área urbana no rurál, iha munisípiu hotu no entre labarik feto no mane. Númeru anémia no todan liu ne’ebé aumenta dadauk kontribui makas ba impaktu todan husi malnutrisaun. Kondisaun ne’ebé nia karateristiku maka eziste hamutuk ho desnutrisaun, defisiensia mikronutriente, todan liu no obesidade. Komunikadu Imprensa kompletu bele le'e iha ne'e!

Díli, 22 Dezembru 2019 – Ministériu Edukasaun Juventude no Desportu (MEJD) liuhosi nia ájina ofisiál Facebook husu ba inan ho aman no responsável edukasaun sira atu kontrola oan sira nia telemóvel tipu android/apple. Alerta ne’e halo tanba dadaun ne’e espalla hela Game no Aplikasaun ho konteudu pornográfiku - konvida, enkoraja, husu fotografia labarik sira no seluk tan. MEJD husu atu inan-aman no reponsável edukasaun sira verifika no monitoriza atividade oan sira iha uzu internet, nune’e prevene oan sira monu ba atividade seksual livre, krimi no seluk tan.

Prezidénsia Repúblika liuhosi ninia kanál ofisiál hato’o mensajén hosi Prezidente Repúblika hodi hateten katak “Natal Nu’udar Festa Família nian”.  “Iha Família laran mak fatin dahuluk hodi transmite valores husi inan no aman ba oan sira, husi avó sira ba bei-oan sira, husi bin no maun sira ba alin sira! Ha’u ho ha’u nia família tomak deseja ba imi ida-idak ho imi-nia família Santo Natal no Prósperu Ano Novo, nakonu ho pás, domin no ksolok.” “Obrigadu wain ba apoiu tomak ne’ebé imi hotu fó ba Prezidente Repúblika durante tinan 2019 no ha’u ho ha´u-nia família konta nafatin ho imi-nia apoiu, imi-nia dedikasaun no imi-nia amizade iha tinan foun 2020!” “Ha’u-nia hako’ak boot ba imi hotu!”

Díli, 18 Dezembru 2019 - Konstrusaun estrada nasionál trosu 2 Tasi-Tolu to’o Tibar, daudauk ne’e progresu fíziku atinji ona pursentu 92 (92%). Konstrusaun estrada nasionál ne’e hala’o husi kontratór China Wu Yi Co.LTD, hetan supervizaun husi ekipa supervizaun temporáriu Unidade Manajementu Projetu (PMU). Durasaun kontratu ba projetu ne’e durante tinan 3 (2018 to’o 2021), periode notifikasaun ba defeitus durante tinan 1 no periode manutensaun baze ba dezepeñu durante tinan 2. Projetu ne’e ho valór orijinál ba kontratu, montante $ 12,964,487.49.

Díli, 17 Dezembru 2019 - Ministériu Obras Públikas (MOP) liuhosi Diresaun Jerál Água no Saneamentu (DGAS) husu ba komunidade liuliu komunidade iha kapitál Dili atu hamoos valeta ka drenajen iha uma oin no labele soe lisu arbiru, hodi evita problema inundasaun iha kapitál Dili. Daudauk ne’e tempu udan, nune’e tenke antisipa hamoos valeta no soe lisu iha nia-fatin, bainhira udan boot labele hamosu inundasaun. Durante ne’e Governu liuhosi DGAS halo servisu hodi hamoos valeta ka drenajen sira iha kapitál Dili, ida-ne’e seidauk to’o hodi rezolve problema inundasaun iha kapitál Dili, presiza kontribuisaun komunidade nian atu hamoos drenajen ka valeta iha uma oin no labele soe lisu arbiru, tanba lisu bele halo intupidu ba valeta sira hodi hamosu inundasaun. Komunidade tenke iha konsiénsia liuliu komunidade ne’ebé hela iha área risku ba inundasaun atu hamoos valeta ka drenajen no soe lisu iha nia-fatin, nune’e tempu udan labele hamosu inundasaun. Governu liuhosi MOP kontinua halo servisu hamoos drenajen sira iha kapitál Dili, hodi labele hamosu inundasaun bainhira udan boot.

Dili, 11 Dezembru 2020 – Iha inísiu fulan Dezembru tinan ida ne’e Polísia Nasionál Timor-Leste (PNTL) rejista kazu insidente hamutuk hitu (7) noo asidente tráfiku tolu (3), tuir informasaun ne’ebé hato’o hosi Porta-vóz Komandu Jerál PNTL Superintendente Xefe Arnaldo de Araújo, iha kinta (11/12) ne’e, iha Sentru Formasaun Polísia Kumoro, Dili. Nia haktuir, hosi insidente 7 ne’e ema na’in ida (1) mak mate tanba monu hosi ai. Kona-ba kazu asidente tráfiku 3 ne’ebé akontese, rezulta ema na’in ida mate no rua kanek kamaan. “Asidente (tráfiku) ne’e akontese tanba vítima sira kondúz motór ho kondisaun lanu no la kontrola velosidade”, Porta-vóz Arnaldo akresenta.

DÍli, 17 dezembru 2019 - Ministru Koordenadór Asuntu Ekonomia (MKAE) no Turismu, Komérsiu no Indústria (MTKI) interinu, Fidelis Magalhães tersa lo’raik ne’e simu Prezidente Asosiasaun Ótel Nain-Sira Timor-Leste Nian (ka HOTL) Señor Tony Jape, ne’ebé hato’o mai proposta ida atu hasa’e padraun iha Pouzada Maubise. Tuir Prezidente HOTL, fatin Pouzada no Vila Maubise hanesan sentru estratéjiku ba dezenvolvimentu turizmu iha rai laran tanba ne’e mak presija aumenta kualidade, inklui edifísiu pouzada nian ne’ebé patrimómiu istóriku nomos aumenta kuartus no fasilidades sira seluk ne’ebé bele dada mai rejiaun vizitante barak liu. MKAE-MTKI interinu simu proposta no hatete katak tuir Oitavu nia planu mos Maubise hanesan área estratéjiku lolos tanba ne’e mak nia sei iha interese atu hare’e ho detallus proposta husi HOTL, ne’ebé sei haruka kedas ba DJ sira relevante atu bele analiza no pareser tékniku. Parte rua nian hanoin mos han malu konaba prosesu atu hari’i Komisaun Luan Ba Turismu (ka Tourism Board) ne’ebé sei inklui reprezentante husi área sira hotu iha Turismu nia leet, inklui governu, ótel nain sira, operador no ajénsia turizmu sira seluk ne’ebé hetan representasaun husi área Ekonomia, Kultura, Turizmu inklui ajénsia públiku i privadu sira, setor semu no transportes no estrada sira hotu. Ministru Fidelis Magalhães hato’o mos katak nia fo tiha ona instrusaun ba MTKI sira atu avansa lalaok Komisaun Luan Ba Turismu ne’e. Ministru hatutan katak nia espera bele implementa ona Tourism Board refere iha fulan Fevereiru mai oin hafoin OJE2020 tama iha vigór.

Díli,17 Dezembru 2019 - Ministru Koordenador Asunto Ekonomia (MKAE) no Ministru Turizmu Komérsiu Indústria (MTKI) interinu, Fidelis Magalhães hala’o enkontru ho emprezáriu James Jong ne’ebé haktuir mai katak fos lubun bo’ot ida ne’ebé hola hosi tasi balun hein hela kleur ona iha Dili maibé seidauk bele fa’an tanba hetan akuzaun falsu katak fos ne’e halo ho plástiku. Nune’e kompañia hatudu komprova fitu sanitariu no husu AIFAESA atu halo teste adisional hodi komprova katak sira nia fós nudar fós diak ba konsumu. Emprezáriu ne’e hatutan katak fós refere sei estraga lalais tanba tempu udan. MKAE interinu hatan katak governu mos preokupa no labele permite estraga hahan. Atu evita prejuízu bo’ot estraga hahan Jong husu ajuda ba MKAE interinu atu ajénsia governu hamutuk buka solusaun atu hala’o analize refere ho lalais no hafasil ekonomia. Ministru husu ba ninia Xefe Gabinete André Lote hodi bele tau matan hamutuk ajénsia sira-ne’ebé iha interese diretamente hodi buka solusaun lalais no haruka fos análiza iha laboratóriu kompetente iha rai liur iha tempu badak nia laran, másimu semana ida. Iha biban Proposta OJE 2020 MKAE-MTKI interinu inklui tiha ona fundus ba investimentu bo’ot husi governu atu bele hari’i laboratóriu nasional AIFAESA nian. Nune'e estadu no emprezas sira bele analiza hahan ho lais no didiak iha rai laran rasik.

Díli, 06 Janeiru 2020 - Ajénsia Cable Beach Resort husi Broome Austrália fó teste ba Timoroan na’in ruanulu-resin-neen (26) hodi ba servisu iha Austrália iha área ospitalidade liuhusi programa SWP (Seasonal Worker Program). Kandidatu hirak ne’e, liu ona teste iha tinan 2013, 2016, 2017 no 2018 no sira nia naran iha ona lista baze de-dadus. Kompostu husi kandidatu traballadór na’in ruanulu-resin-neen (26) ne’e, feto nain sanulu-resin-sia (19) no mane na’in sia, maibé ajénsia sei hili de’it na’in sanulu-resin-lima (15). Entretantu adidu traballu Timor-Leste ba Austrália António Armindo hateten iha prosesu teste ne’e kandidatu sira hatudu sira nia abilidade di’ak durante iha intervista ho resposta ne’ebé di’ak, entaun ajénsia bele foti hotu. Nia mós husu ba joven sira karik liu iha prosesu teste ne’e ba servisu iha Austrália atu hatudu prestasaun servisu ne’ebé di’ak, hodi nune’e ajénsia sira bele kontinua rekruta joven sira husi Timor-Leste. Iha prosesu teste ne’e ajénsia servisu hamutuk ho Sekretáriu Estadu Formasaun Profisionál no Empregu (SEFOPE) liuhusi Diresaun Nasionál Empregu Exteriór (DNEE).

Díli, 7 Janeiru 2020 - Prezidénsia Repúblika fó apoiu emerjénsia sasan nesesidade báziku ba vítima inundasaun uma-kain 27 ne'ebé identifikadu grave liu husi aldeia Lalolaran, Lesibutak no Aldeia Mauc. Inundasaun ne'e Akontese iha loron 29 Dezembru 2019. Apoiu ne'ebé Prezidénsia Repúblika fó mak hanesan Balde boot-kiik, fotos, supermie, mina, tasi, bikan, sanan, kanuru, sabaun, rinso, roupa no biti. Apoiu refere oferese diretamente husi Diretór-Jerál Prezidénsia Repúblika Domingos dos Santos no simu husi Vítima no autoridade lokál.

Díli, 7 Janeiru 2020 – Reitór Universidade Nasionál Timor Lorosa’e (UNTL), Francisco Miguel Martins ho nia estrutura proreitór, dekanu, administradór jerál no diretór sira hala’o enkontru ho Reprezentante Embaixadór Japaun iha Timor-Leste, Hirashima Shusaku no nia ekipa no Reprezentante JICA (Japan International Cooperation Agency) Shinji Yokohori ho nia ekipa, iha sala Vídiu konferénsia, Kampus Sentrál UNTL, Díli Timor-Leste. Sorumutu refere ho objetivu atu deskuti no prepara ba inaugurasaun edifísiu foun Fakuldade Enjeñaria Siénsia no Teknolojia (FEST) nian ne’ebé sei realiza iha loron tersa-feira 14 Janeiru 2020 iha Kampus Hera.

Díli, 7 Janeiru 2020 - Ministériu Obras Públikas (MOP) liuhusi Unidade Manajementu Projetu (PMU) halo koordenasaun ho parte Banku Dezenvolvimentu Aziátiku (ADB) atu inisia prosesu ba projetu konstrusaun estrada nasionál trosu Lautem-Lospalos no Lautem-Com. Dezeñu detalladu ba estrada trosu Lautem-Lospalos no Lautem-Com kompleta ona, espera katak iha fim tinan 2020 ka 2021 nia-laran bele hahú ona konstrusaun ba trosu refere. Aliende ne'e, dezeñu detalladu ba konstrusaun ponte Lamara inklui ponte tolu iha trosu Baukau-Lautem finaliza ona, espera iha fim do ano 2020 ka 2021 nia-laran bele hahú ona konstrusaun ba ponte sira ne'e.

Díli, 7 Janeiru 2020 - Vise-Ministra Saúde ba Kuidadu Saúde Primária no Ministra Saúde ein Ezersísiu, Élia Amaral hetan vizita kortezia husi loreadu Nobel ba Pás no Eis-Prezidente Repúblika José Ramos Horta iha nia knaar fatin, Palácio das Cinzas, Kaikoli, Dili. Vizita kortezia ne’ebé refere aleinde halo aprezentasaun, koalia mós kona-ba dezenvolvimentu seitór saúde iha Timor-Leste nomós deskute kona-ba planu kampaña nasionál ba breast feeding (fó susu-been inan) ba bebe no asuntu seluseluk tan. Iha biban hanesan Ministra Saúde ein Ezersísiu agradese ba vizita husi José Ramos Horta ninian no hateten katak ida ne’e hanesan pasu ne’ebé pozitivu no importante hodi mellora di’ak liután área saúde iha futuru. Marka prezensa iha enkontru ne’e mak Diretor Gabinete Apoiu Koperasaun Saúde Narciso Fernandes, Asesora téknika Ministériu Saúde (MS) Irish Hamelberg ho Mídia MS.

Díli, 9 Janeiru 2020 - Ministru Transportes no Komunikasoens (MTK) José Agustinho da Silva, orienta Prezidente AACTL (Autoridade Aviasaun Civil Timor-Leste) no Prezidente ANATL (Autoridade Navegasaun Aereo Timor-Leste) hodi bolu jerente aereo sira hanesan Citilink, Sriwijaya, Air Timor no Transnusa inklui ajénsia fa’an billeti aviaun nian iha Timor-Leste. Reuniaun ne’e hala’o iha salaun MTK Kaikoli.  Objetivu husi reuniaun ne’e mak atu buka solusaun hamutuk kona ba folin billeti aviaun nian iha Timor-Leste ne'ebé sa'e maka'as to'o ohin loron. Aleinde ne’e mos aproveita hodi fahe hanoin ba malu no identifika loloos ajénsia hira maka sei ativu no hira maka la-ativu ona hodi fornese billete aviaun nian atu nune'e públiku bele hatene.

Universidade Nacional Timor Lorosa’e (UNTL), liuhusi Proreitoria ba Asuntu Akadémiku, Diresaun Jerál ba Asuntu Akadémiku, Diresaun Nasionál Atendimentu Estudante (DNAE) hala’o re-ingresu ba estudante sira tuan nian ba semestre impár 2020 nian, hahu 18 Dezembru 2019 ba to’o 24 Janeiru 2020. Diretór DNAE, Rui Loco Pires, iha Kampus Sentrál UNTL nian, Díli, hateten atividade re-ingresu nian atualmente DNAE fó atendimentu ba estudante sira bazeia ba kalendáriu ne’ebé publika ona. “Ami atende estudante sira fahe kada fakuldade, tanba ne’e iha faze dahuluk hahú 6-10 Janeiru atendimentu ba Fakuldade Edukasaun Arte no Humanidade, no Fakuldade Siénsia Ezata; ba faze daruak nian hahú 13-17 janeiru fo atendimentu ba Fakuldade Agrikultura, Fakuldade Direitu, no Fakuldade Ekonomia i Jestaun, no datoluk re-ingresu sei hahú iha loron 20-24 janeiru ba Fakuldade Enjeñaria Siénsia no Teknolojia, Fakuldade Medisina Siénsia Saúde, no Fakuldade Siénsia Sosiál,” hatutan Diretór Rui Pires. Diretór DNAE mós konvida estudante hotu ne’ebé estuda iha universidade nasionál atu akompaña sira-nia kalendáriu rejistrasaun nian hodi hakbesik ba DNAE atu re-ingresu, no katak estudante ne’ebé tarde sei hetan sansaun ka multa. Prosesu rejistrasaun ba estudante sira rejista online liuhusi www.sira.edu.tl, hafoin ba imprime resibu iha DNAE, selu iha Banku (BNCTL), no entrega hikas resibu pagamentu nian ba pesoál atendimentu rejistu nian, no ikus foti KRS (Fixa Planeamentu Estudu nian). Dezde inisiu to’o 10 Janeiru ne’e, estudante hamutuk rihun neen atus ualu haatnulu (6.840) maka partisipa ona iha re-ingresu ba semestre impár 2020 nian, husi totál númeru estudante rihun tolunulu resin rua atus neen ruanulu resin tolu (32.623).

Díli, 13 Janeiru 2020 - Ekipa Sekretáriu Estadu Formasaun Profisionál no Empregu (SEFOPE) hala’o enkontru ho Diretór Second Southeast Asia Division (SSAD) Hajime UEDA ho nia ekipa iha edifisiu SEFOPE hodi ko’alia kona-ba oinsa bele haruka Timor-oan ba servisu iha Japaun. Tuir Diretór Ezekutivu Sekretáriadu Estratejia Nasionál Empregu Aniceto Leto Soro hateten enkontru ne’e atu bele haree posibilidade servisu saida maka Governu Japaun oferese ba Governu Timor-Leste hodi bele haruka Timoroan sira ba servisu. Tuir informasaun katak área industria sanulu-resin-haat (14) mak Governu Japaun atu oferese, maibé iha alternativu balun ne’ebé mak Governu Timor-Leste bele haruka traballadór Timor-oan sira ba servisu iha área peskas no área sira seluk tán. Diretór Ezekutivu ne’e mós hatutan kriteriu ne’ebé traballadór sira presiza priense maka tenke iha kapasidade kona-ba nesesidade industria ne’ebé sira fó, ezemplu hanesan kaer ikan no halo prosesamentu ikan no mós tenki hatene ko’alia lian japaun. Atu bele priense kritéria ne’e Governu Timor-Leste sei servisu hamutuk ho Governu Indonesia no Japaun hodi bele prepara rekursus umanu tuir nesesidade indústria japaun sira presiza.

Díli, 13 Janéiru 2020: Ministru Obras Públikas (MOP), Salvador Pires relata atendimentu MOP liuliu levantamentu dadus ba inundasaun iha Manleuana ba Primeiru Ministru (PM) Taur Matan Ruak. Durante enkontru, Ministru informa katak daudauk ne’e MOP halo ona levantamentu dadus no nota katak kabion ka instalasaun tuan mak hetan estragus, nune’e bee sulin sai tama ba komunidade nia uma hodi hamosu inundasaun. Tanba ne’e, liuhusi levantamentu dadus MOP sei halo prevensaun para labele hamosu inundasaun iha Manleuana. “Daudauk ne’e ita prepara hela dezeñu oinsá mak iha tempu badak ne’e halo atuasaun liuhusi konstrusaun ruma para prevene kuandu udan iha eskalasaun bo’ot labele lori estragus barak liután ba komunidade liuliu iha suku Manleuana. Ita-nia instalasaun uluk ne’e bronjon, bronjon ne’e hetan estragus, ema balun ko’a, tesi ita-nia bronjon, fatuk entaun bee tama,” Ministru Obras Públikas informa hafoin enkontru ho PM iha Palásiu Governu. Daudauk ne’e Diresaun Jerál Obras Públikas (DGOP) liuhusi tékniku konstrusaun halo ona levantamentu dadus, bainhira kompleta ona mak sei halo konstrusaun moru retensaun atu tahan bee para tempu udan karik labele afeita ba komunidade nia uma. Inundasaun ne’e akontese iha loron 29 fulan-Dezembru 2019 no afeita ba komunidade uma-kain 205. Antes ne’e iha loron 7 fulan-Janéiru 2020, PM mós bolu ona vise Ministru Obras Públikas, Nicolau Belo, hanesan Ministru interinu, hamutuk ho Vise Ministru Administrasaun Estatál no Sekretáriu Estadu Protesaun Sivíl, informa ona kona-ba atendimentu Governu nian atu iha tempu udan labele hamosu inundasaun iha fatin refere. Maske nune’e, MOP liuhusi Institutu Jerál Ekipamentus (IGE) halo ona atendimentu suku sai rai iha drenajen no iha estrada klaran inklui Diresaun Jerál Água no Saneamentu (DGAS) halo ona normalizasaun ba drenajen liuliu hasai sedimentasaun hafoin inundasaun iha área refere.

Dili, 11 Dezembru 2020: Liuhosi konferénsia imprensa ne’ebé hala’o iha kinta (11/12) ne’e iha Sentru Formasaun Polísia Kumoro, Dili, Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo husu ba sidadaun hotu-hotu atu kuidadu wainhira uza telefone iha tempu udan tanba bele iha koneksaun ho rai-lakan hodi hamosu dezastre. “Nune’e mós wainhira lori kareta ho motorizada labele preokupa ho telefone tanba bele hetan asidente”, nia salienta. Arnaldo fó hanoin mós ba inan-aman sira atu kontrola sira-nia oan, nune’e iha tempu udan-boot sira labele ba halimar bee iha estrada públiku tanba bele fó ameasa dezastre ba sira.

Dili, 14 Janeiru 2020: Primeiru-Ministru, Taur Matan Ruak, tersa-feira ne’e iha Palasiu Governu, simu vizita kortezia Vise Ministru Parlamentar ba Negósiu Estranjeiru husi Japaun, Nakayama Norihiro ho nia delegasaun, ne’ebé to’o ona iha Dili, iha okaziaun atu hamutuk ho Governu Timor-Leste hodi inaugura projetu Kais Ferry Terminal Pasajeiru, Dili no edifísiu foun Fakuldade Enjeñaria Siénsia no Teknolojia (FEST), UNTL-Hera, ne’ebé finansia husi Governu Japaun. Iha sorumutu ne’e, Xefe Ezekutivu Timor-Leste, fó bem-vindu ba Vise Ministru Parlamentar ba Negósiu Estranjeiru husi Japaun ho nia delegasaun sira, no aproveita agradese tebes ba apoiu husi Povu no Governu Japaun ba Povu no Governu Timor-Leste iha tinan 20 ikus ne’e iha área oioin, hanesan infraestrutura, edukasaun, defeza, administrasaun no seluk tan, ne’ebé ajuda tebes prosesu dezenvolvimentu iha nasaun ne’e. “Ha’u-nia Governu kontinua fó importánsia ba kooperasaun ida ne’e, kooperasaun ne’e fó benefísiu barak liu ba ami-nia povu, i ha’u agradese tebes ba ida ne’e”, dehan PM. Liután Xefe Governu ne’e hateten, obra rua ne’ebé atu inaugura ne’e, importante tebes ba dezenvolvimentu Timor-Leste nian ba oin, hanesan Kais ferry Terminal Pasajeiru, sei fasilita konetividade iha transporte marítima, enkuantu edifísiu foun FFEST-UNTL, sei ajuda tebes dezenvolve akadémika, sientífika no tékniku. Vise Ministru Parlamentar ba Negósiu Estranjeiru husi Japaun, Nakayama Norihiro, hateten nia prezensa iha Timor-Leste atu selebra Aniversáriu tinan 20 Asisténsia Ofisiál ba Dezenvolvimentu husi Governu Japaun ba Timor-Leste, no tempu hanesan atu partisipa iha inaugurasaun kais ferry Terminal Pasajeiru Dili no edifísiu foun FEST-UNTL nian iha Hera. Iha enkontru ne’e sita mós kona-ba negosiasaun kona-ba asisténsia Japaun nian ba rekonstrusaun Aeroportu Dili, no hein katak parte rua bele hetan konsensu hodi bele hahú ona obra refere, inklui ko’alia mós kona-ba kooperasaun iha seguransa marítima trilateral entre Timor-Leste, Japaun no Indonézia.

Díli, 15 Janeiru 2020 - Xefe Estadu Maior Jenerál Lere Anan Timur iha audiénsia ho Prezidente Repúblika, Francisco Guterres Lú Olo, ohin, hateten katak preokupa tebes ho seguransa fronteira marítima. Tuir Maijor Jenerál katak foin lalais Prezidente Repúblika iha Komemorasaun Aniversáriu Komponente Naval FALINTIL-Forsa Defeza Timor-Leste (F-FDTL) iha 12 Janeiru ba dala-18 hato’o tiha ona ninian hanoin kona-ba saida mak Governu tenke halo atu hametin seguransa fronteira marítima. Iha Komemorasaun Aniversáriu Komponente Naval, Xefe Estadu Maior Jenerál hato’o ba Prezidente Repúblika no nu’udar Komandante Supremu F-FDTL katak to’o ona tempu atu asegura tasi Timor tanba ne’e Estadu tenke fó prioridade ba Komponente Naval no Aereo. Iha oportunidade ne’e, Prezidente Repúblika hateten katak Timor-Leste nu’udar nasaun mesak labele fó seguransa ba nia tasi tanba ne’e presiza promove seguransa koletiva ka seguransa rejionál hamutuk no salienta dala ida tan kona-ba harii Sistema Nasionál Autoridade Marítima. Sistema Nasionál Autoridade Marítima ne’e foka ba konseitu “duplu uzu” iha operasaun seguransa tasi nian, hodi obriga Mariña atu iha mós kapasidade hatan iha área polisiamentu hodi hatuur lei no partisipa iha konflitu ne’ebé ho intensidade ki’ik. “Ita dehan na’in ba tasi, dalaruma ita ko’alia de’it. Mas loloos ita na’in ba tasi ne’e seidauk loos tanba fronteira marítima abandonadu hela. Forsa Tereste seidauk sufisiente maibé bele hala’o ona nia kna’ar”, Lere Anan Timur haktuir. Timor-Leste iha kooperasun trilateral ho Indonézia no Japaun atu asegura tasi. Iha parte seluk, Governu Australia oferese ona ró militár rua ne’ebé sei entrega iha 2023 no hatudu tiha ona nia vontade atu koopera ho Timor-Leste atu tau matan ba seguransa marítima.

Orsamentu Jerál Estadu (OJE) 2020 klasifika ba prioridade-5, no prioridade dahuluk mak Verba Ba Kapitál Sosiál ne'ebé foka ba Moris Di’ak Sosiál, Protesaun Sosiál No Sidadania. Alokasaun ba programa ida ne'e mak hanesan tuir mai ne'e:   US$ millaun 4,9: destina ba akizisaun medikamentu sira hodi hadi’a kualidade servisu saúde nian sira, ne’ebé presta iha nasaun ne’e; US$ millaun 91,4: destina ba pagamentu pensaun sira no harii uma ba veteranu sira; US$ millaun 41,3: destina atu selu responsabilidade sira Estadu nian ne’ebé liga ba rejime kontributivu no naun-kontributivu; US$ millaun 15,2: destina ba provizaun kona-ba pensaun sira ba funsionáriu públiku efetivu sira ho rejime kontributivu; US$ millaun 4,3: destina atu fó apoiu ba eventu desportivu no atividade oin-oin ba foin-sa’e sira durante tinan ne’e nia laran; US$ rihun 800,000: destina ba atribuisaun subsídiu sira ba eskola privada no eskola C.A.F.E. US$ rihun 500,000: destina ba programa sira empregu nian; US$ millaun 3,2: destina hodi hola meza, kadeira no komputadór sira ba eskola hotu-hotu; US$ millaun 1,7: destina hodi hola ambulánsia sira, veíkulu polivalente no veíkulu operasionál sira atu apoia atividade monitorizasaun no avaliasaun nian; US$ millaun 61: destina ba Lina Ministerial sira inklui konstrusaun postu saúde no klínika sira.

Orsamentu Jerál Estadu (OJE) 2020 klasifika ba prioridade-5, no prioridade daruak mak Verba Ba Kapitál Dezenvolvimentu Ekonómiku ne'ebé foka ba Investimentu Ekonomia No Finansas Públikas. Alokasaun ba programa ida ne'e mak hanesan tuir mai ne'e:   US$ millaun 166,4: destina hodi selu kombustivel no manutensaun jeradór elétriku sira iha Hera no Betanu, no inklui manutensaun ba torre tranzmisaun elétrika no subestasaun iha lokalizasaun esensiál hitu; US$ millaun 2,1: destina ba partisipasaun Timor-Leste nian iha Expo Dubai; US$ millaun 1: destina ba Eventu Internasionál husi Komunidade País Lian Portugés (CPLP) no ba edisaun dasanuluk-resin-rua husi Jogu Desportivu CPLP nian ne’ebé sei realiza iha tinan 2020 iha Timor-Leste; US$ millaun 63,8: destina atu investe iha dezenvolvimentu Timor Gap nian; US$ millaun 22,6: destina ba apoiu Autoridade Nasionál Petróleu no Minerais (ANPM), Timor Gap no Institutu Petróleu no Jeolojia (IPG), atu nune’e bele asegura katak Timor-Leste benefisia másimu husi ninia rekursu naturais rasik; US$ millaun 4,0: destina atu rekapitaliza Banku Sentrál Timor-Leste (BCTL) no atu selu taxa servisu husi banku ne’e; US$ millaun 1: destina atu rekapitaliza Banku Nasionál Komérsiu Timor-Leste; US$ millaun 1: destina hodi fó subsídiu ba grupu kooperativa sira; US$ 250,000: destina hodi apoia kapitál ba feto rurál sira ho objetivu hodi promove emprezariadu femininu; US$ millaun 4,0: destina hodi sosa ekipamentu informátiku ba sentru back-up dadus nian, ekipamentu raiu-X no detetór metál sira; US$ millaun 3,4: destina hodi sosa veíkulu pezadu sira; US$ millaun 238: destina ba Fundu Infraestrutura, liuliu, ba konstrusaun sentru formasaun exelénsia ida.

Orsamentu Jerál Estadu (OJE) 2020 klasifika ba prioridade-5, no prioridade datoluk mak Verba Ba Melloria Konektividade Nasionál ne'ebé foka ba melloramentu konektividade nasional. Alokasaun ba programa ida ne'e mak hanesan tuir mai ne'e:   US$ millaun 31,1: destina ba fundu kontrapartidas, ne’ebé inklui despeza sira atu sosa naviu sira hodi patrulla fronetira marítima sira no sosa ferry Nakroma II; US$ millaun 3: destina ba provizaun foun sira ba aviasaun sivíl.

Orsamentu Jerál Estadu (OJE) 2020 klasifika ba prioridade-5, no prioridade dahaat mak Verba Ba Konsolidasaun No Reforsu Ba Defeza, Seguransa No Relasaun Esterna. Alokasaun ba programa ida ne'e mak hanesan tuir mai ne'e:  US$ millaun 2,8: destina ba pagamentu kuota iha instituisaun internasionál sira; US$ millaun 1,5: destina ba Sekretariadu g7+; US$ rihun 800,000: destina hodi fó apoiu finanseiru internasionál; US$ millaun 1,8: destina atu sosa ekipamentu sira protesaun no komunikasaun nian ba Ministériu Defeza nian; US$ rihun 800,000: destina atu sosa ekipamentu protesaun nian ba Polísia Nasionál Timor-Leste (PNTL); US$ rihun 900,000: destina ba rekrutamentu membru foun 600 ba Forsa Defeza Timor-Leste (F-FDTL).

Orsamentu Jerál Estadu (OJE) 2020 klasifika ba prioridade-5, no prioridade dalima mak Verba Ba Konsolidasaun No Reforsu Justisa, Demokrasia No Direitu Umanu. Alokasaun ba programa ida ne'e mak hanesan tuir mai ne'e:  US$ millaun 6 : destina fó subsídiu ba partidu polítiku sira no nune’e kontinua hakbiit prosesu demokrátiku iha Timor-Leste; US$ millaun 4: destina ba konstrusaun igreja Bekora no Aimutin, nune’e mós ba Templu Protestante sira, no mós, atu fó apoiu ba Organizasaun Naun Governamentál sira (ONG); US$ millaun 1,7: destina atu fó subsídiu ba Radiotelevizaun Timor-leste (RTTL) no Tatoli - Ajénsia Notisioza Timor-Leste.  Hakle’an Prosesu Desentralizasaun Administrativa:   US$ millaun 3: destina atu prienxe vaga sira ne’ebé ezistente iha mapa pesoál husi Autoridade Munisipál no Administrasaun munisipál sira; US$ millaun 9,4 : destina atu fó apoiu ba projetu oin-oin ne’ebé Autoridade Munisipál no Administrasaun Munisipál sira promove, liuliu iha ámbitu Planu Dezenvolvimentu Integradu Munisipál (PDIM).

Díli, 15 Janeiru 2020 - Ajénsia RAITECH husi Austrália Kununurra hala’o teste ba kandidatu traballadór Timoroan na’in atus-ida (100) iha sentru Senai Bekora hodi bele ba servisu iha Austrália área ortikultura, liuhusi programa SWP (Seasonal Worker Program). Kadidatu hirak ne’e liu ona teste iha tinan 2013, 2016 no 2018 no sira nia naran tama ona iha lista Work ready pool SEFOPE ninian. Iha biban ne’e jestór ba Ajénsia RAITECH Rebecca Clarke hateten vaga husi ajénsia ne’e maka servisu iha área ortikultura nomós plantasaun hudi, Aikameli, koilleta lakeru no ku’u pateka. Nia mós hatutan kriteria ne’ebé uza hodi fó teste ba kandidatu sira bazeia ba área servisu ne’ebé maka atu hala’o iha Austrália. Iha tinan ne’e ajénsia RAITECH komprimitidu sei foti traballadór husi Timor-Leste na’in neen-nulu (60) no sei bele liután. Nune’e, Adidu traballu Timor-Leste ba Austrália António Armindo hateten programa SWP (Seasonal Worker Program) ita hahú iha tinan 2012, maibé iha tinan hirak liubá ita haruka traballadór sira la priense kuota ne’ebé Governu Austrália fó (haruka ema kada tinan 1.500). Maibé iha tinan 2019 Governu da-ualu konstituisionál liuhusi SEFOPE esforsu maka tebes hodi haruka traballadór Timor-oan liu kuota ne’ebé sira fó ho total traballadór rihun-ida-atus-neen-hatnulu-resin-rua (1.642). Ajénsia ne’ebé agora dadaun ita halo kooperasaun hodi rekruta traballadór husi Timor-Leste hamutuk ruanulu-resin-ualu (28) no to’os ne’ebé Timor-oan sira servisu ba hamutuk sianulu-resin-ualu (98) iha área ortikultura no óspitalidade.

Díli, 15 Janeiru 2020 - Proreitór Asuntu Akadémika (PRAA), UNTL nian, Profesór Miguel Maia, iha Kampus Sentrál, Díli, informa katak, hahú husi loron 25 janeiru ba leten mak UNTL sei hetan lista estudante foun neebé naran aprovadu hodi asesu mai UNTL ba tinan akadémiku 2020, husi Ministériu Ensinu Superiór, Siénsia no Kultura (MESSK). “Tuir kalendáriu Komisaun ba Asesu Estudante Foun ba Ensinu Superiór UNTL nian, sei konklui iha 22 janeiru 2020, no sei lori ba ministeriu [MESSK] hodi aprova. Bainhira aprova ona mak sei publika sai iha Jornal da Repúblika, hafoin haruka lista mai UNTL, entaun pelumenus 25 janeiru ba leten UNTL hetan ona informasaun,” dehan Proreitór Maia. Nia hatutan, bainhira UNTL hetan ona lista estudante foun nee, maka sei fó oportunidade semana ida ba estudante foun sira hodi halo rejistrasaun ba ingressu ba tinan akadémiku 2020. “Prosesu rejistrasaun ne’e bele to’o semana ida. Bainhira lista naran publika ona iha Jornál da Repúblika, signifika MESSK aprova ona, entaun ita-nia asesu ne’e iha oin rua, ida bele asesu liuhusi website UNTL nian, no liuhusi Pájina Ofisiál Facebook UNTL nian, inklui mós liuhusi taka naran sira iha kuadru avizu UNTL nian,” subliña Proreitór Miguel Maia.

Dili, 17 Janeiru 2020: Votasaun Orsamentu Jerál Estadu 2020 iha Parlamentu Nasionál (PN) parte jeneralidade iha sesta-feira ohin, hatudu rezultadu a favor 13, abstensaun 25 no kontra 15. Nune'e, OJE 2020 la-pasa no sei la-kontinua ba diskusaun espesialidade. Ba oin, makina Estadu sei sustenta de'it ho orsamentu duodesimu. Primeiru-Ministru (PM) Taur Matan Ruak, iha nia liamenon ikus iha PN hafoin Orsamentu Jeral Estadu 2020 la-pasa, husu ba povu Timor-Leste tomak liuliu ba foin-sa’e sira atu kontinua hakmatek hodi fó nafatin konfiansa ba lider Estadu nian hanesan Prezidente Repúblika, Prezidente Parlamentu Nasionál no Primeiru-Ministru hodi bele buka solusaun ba situasaun refere. “Ha’u nia mensajen ikus ba Povu Timor-Leste, situasaun iha Parlamentu Nasionál hatudu dala ida tan katak jestaun ita-nia nasaun nian iha difikuldade atu lori tuir dalan ne’ebé loos, situasaun ida ne’e dala ida tan loke ba ita-nia pais atu tuir dalan orsamentu duodesimu. Orsamentu duodesimu iha nia implikasaun ba ita-nia povu, ita nia emprezáriu no ita nia sosiedade sira-nia moris. Maibé ha’u hakarak husu ba populasaun tomak iha Timor, joven sira, inan-aman sira hotu para hakmatek iha fatin, fó konfiansa nafatin ba órgaun do Estadu sira, S.E. Sr. Prezidente da Repúblika, Prezidente Parlamentu Nasionál, ha’u rasik, (Primeiru-Ministru) hodi buka solusaun ba ita-nia problema ne’ebé iha, agora no aban bainrua. Ita-nia nasaun hatudu dala barak, iha momentu ne’ebé difisil, kadavés mais ita iha espíritu de prezensa, kadavés mais ita reforsa ita-nia sentimentu fiar hodi buka solusaun ba ita-nia problema sira, tanba ne’e dala ida tan hakarak husu ba sidadaun sira nia kontribuisaun kontinua depozita konfiansa ba ita-nia órgaun Estadu sira. ikus ha’u agradese pasiénsia, empeñamentu ba Sr. Prezidente Meja Parlamentu Nasionál nian, Nai Deputadu no Deputada sira Bankada hotu-hotu ba ita-boot sira nia kontribuisaun pasiénsia hodi atura Governu ne’ebé ha’u lidera. Tudo de bom melhor, Obrigadu barak.”

Díli, 20 Janeiru 2020 - Primeiru-Ministru (PM) Taur Matan Ruak halo pedidu espesiál ba Prezidente Repúblika hodi hala’o enkontru relasiona ho sikuénsia debate orsamental iha sesta feira semana kotuk. Hafoin enkontru ho Prezidente Repúblika, iha PM nia entrevista ho jornalista sira, espesialmente relasiona ho debate orsamental ne’ebé la pasa, PM hateten katak situasaun ne’e hatudu “AMP la eziste ona”. PM sei haruka karta ba Prezidente Repúblika, ba oin desizaun sei filafali ba Prezidente Repúblika no PM prontu atu kontinua apoiu desizaun saída deit mak Prezidente Repúblika sei foti.

Dili, 20 Janeiru 2019 - Sekretáriu Estádu Formasaun Profisionál no Empregu (SEFOPE) Julião da Silva halo abertura ba formasaun produsaun sinelus ba joven na’in ruanulu-resin-lima (25) iha sentru formasaun ISAT Kumoro. Iha biban ne’e, Governante ne’e husu ba joven sira ne’ebé partisipa iha formasaun ne’e atu aproveita ho didiak, nune’e hotu bele loke indústria ki’ik kona-ba produsaun sinelus, tanbá estadu nia papel kria kondisaun no halo pólitika ne’ebé di’ak hodi garantia sustentabilidade ba ninia sidadaun. Formasaun ne’e, halo kooperasaun entre kontrapartida, ISAT (Industry Safety Assessment and Training) no mós Sentru Formasaun Tibar. Partisipante ba formasaun ne’e joven husi Munisípiu Manufahi, Aileu, Ainaru, Manatutu, nomós Dili. Kursu ne’e sei fahe ba etapa rua, etapa dahuluk formandu sira sei tuir formasaun iha sentru formasaun ISAT hodi aprende kona-ba seguransa, koru, kombate ai no mós komunikasaun iha servisu fatin, durante semana rua. Segundu etapa formadóres sira sei mai husi Singapore hodi fó formasaun mais espesifiku kona-ba podusaun sinelus ho durasaun tempu durante fulan sanulu-resin-rua (12).

Díli, 21 Janeiru 2020 - Primeiru-Ministru Taur Matan Ruak, tersa-feira ne’e konvoka reuniaun ida iha Palasiu Governu ho nia governamental hotu hodi orienta membru Governu sira atu kontinua serbisu hanesan baibain to’o Governu foun iha. “Ohin ita-nia S.E. Primeiru-Ministru konvida membru Governu hotu-hotu mai enkontru normal ida ho S.E. Primeiru-Ministru. Iha pontu tolu de’it, ita-nia S.E. Primeiru-Ministru informa ba membru Governu hotu-hotu kona-ba prosesu hirak mak liu ona to’o mai agora, situasaun atual i oinsá agora atu la’o ba oin, pontu tolu ne’e mak ita-nia Primeiru-Ministru hakarak informa ba membru Governu hotu-hotu i liafuan xave mak ita-boot sira tenke hatene mak ida de’it, Governu sei funsiona hanesan baibain/normal, i Primeiru-Ministru husu ba membru Governu hotu-hotu para serbisu hanesan baibain i membru Governu sira tenke orienta ba funsionáriu sira hotu para serbisu hanesan baibain tuir nia knaar, ate Governu foun mai asumi fali responsabilidade, ida ne’e mak liafuan Xave hosi S.E. Primeiru-Ministru”, esplika Sekretáriu Estadu ba Komunikasaun Sosiál, Mércio Juvinal Akara, ba jornalista sira hafoin remata reuniaun.

Díli, 21 Janeiru 2020 - Diretór Ezekutivu Interinu Ajénsia Tecnologia da Informação e Comunicação (TIC) TIMOR I.P, Justo Fernandes ho ekipa hala’o enkontru koordenasaun ho Diretór Jerál Sekretariadu Tékniku Administrasaun Eleitorál (STAE), Edigar Sequeira Martins hodi ko’alia kona-ba ID úniku. Objetivu husi programa ID úniku ne’e mak atu fasilita sidadaun sira hodi uza kartaun úniku ba asesu servisu tomak ne’ebé oferese husi estadu no setór privadu sira. Razaun tanba dala barak trata dokumentu importante sira hanesan pasaporte, billete identidade no kartaun eleitorál lori tempu to’o tinan, nune’e, ho ID úniku, bele hafasil sidadaun sira hodi trata sira nia dokumentu iha futuru. Diretór Jerál STAE hatete katak husi STAE nia pontu de vista ne’e inisiativa di’ak hodi fasilita utilizasaun ba futuru to’o faze ida ne’ebé maka bele ajusta. Programa ID úniku suporta husi United Nations Development Programme (UNDP) servisu hamutuk ho TIC TIMOR I.P nomós MRLAP.

Díli, 27 Janeiru 2020 - Prezidente Repúblika (PR), Francisco Guterres Lú Olo, ohin simu karta kredensiál husi Embaisadór Kuba ba Timor-Leste, Omar Lauro Marreto Betancourt. Iha serimónia ne’e PR hateten katak hakarak reforsa kooperasaun Timor-Leste no Kuba ne’ebé hala’o tiha ona desde nasaun rua estabelese ninian relasaun diplomátika iha 2002. Embaisadór Omar Betancourt hateten sei fó kontinuidade ba kooperasaun ne’ebé estabelese tiha ona no haluan ba setór sira seluk. Kooperasaun entre Timor-Leste no Kuba ohin hala’o área saúde no edukasaun, turismu nu’udar setór ida ne’ebé Kuba bele fó apoiu ba Timor-Leste. Vontade Governu Kuba atu haluan kooperasaun reforsa liután deklarasaun husi Embaisadór Timor-Leste ba Kuba, Loro Horta, ne’ebé informa ba Prezidente Repúblika kona-ba kooperasaun bilateral ba oin. Embaixadór Omar Betancourt agradese apoiu Estadu Timor-Leste hodi kontinua fó apoiu hodi kontra blokade hasoru povu Kubanu. Ohin loron médiku Kubanu hamutuk 157 hala’o serbisu iha Timor-Leste, destakadu iha Díli no munisípiu sira. Governu Kuba fó apoiu profisóres ba Fakuldade Medisina UNTL ne’ebé harii iha 2005. Kuba fó kapasitasaun rekursu umanus, jestaun medikamentus no ekipamentu médiku, asesoria ba ezekusaun programa kuidadus primáriu saúde, servisu ba reabilitasaun no reparasaun no manuntensaun ekipamentu no investigasaun. Kuba fó apoiu ba kampaña alfabetizasaun ne’ebé hahú iha 2007 no kontinua liuhusi programa ‘Yo Si Puedo/ Sim Eu Posso’ ne’ebé asina entre Ministériu Edukasaun Timor-Leste ho Kuba iha 2015. Iha 2017, Ministériu Saúde Timor-Leste asina akordu ho Governu Kuba liuhusi Embaisadór, Oscar Coet Blackstock, hodi haruka estudante Timoroan na’in-29 estuda medisinia espesialista no mastradu iha Kuba. Kuba nu’udar nasaun ida ne’ebé apoiu Timor-Leste ninian luta ba independénsia desde inísiu to’o hetan vitória.

Díli, 27 Janeiru 2020 - Proreitór Asuntu Akadémiku (PRAA) Universidade Nasional Timor Lorosa’e (UNTL), Profesór Miguel Maia, iha Kampus Sentrál UNTL, hateten katak tuir indikasaun husi Ministériu Ensinu Superiór, Siénsia no Kultura (MESSK), lista estudante foun 2020 nian sei ofisializa no públika iha loron kinta-feira, 30 Janeiru 2020. “Tuir kalendáriu, Komisaun ba Asesu Estudante Foun ba UNTL no IPB konklui iha 22 Janeiru 2020, maibé relasiona atrazu balun akontese mak tékniku sira, ohin [27/01] foin finaliza no submete ba ministériu. MESSK Sr. Longuinhos dos Santos deside ona katak sei ofisializa iha loron 30 kinta-feira no sei publika semana ne’e,” dehan Proreitór Maia.

Xina, 27 Janeiru 2020 - Feriadu nasionál tinan foun Xina nian prolonga ona ba loron tolu, nu’udár tentativa ida hodi prevene infeksaun husi virus Corona ba ema seluk.  Iha Segunda ne’e, Primeiru Ministru Xina, Li Keqiang, vizita Wuhan, Kapital provínsia Hubei nian no sentru surtu. Númeru mate iha provínsia Hubei aumenta husi limanulu-resin-neen to’o hitunulu-resin-neen, ho vítima mate na’in lima iha fatin seluk.  Iha Xangai, guvernu hapara ona servisu na’in sira no sei hala’o fali kna’ar iha loron 10 Fevereiru. Proibisaun ne’e aplika ba empreza hotu-hotu, ekseptu empreza servisu públiku nian, empreza médika, fornesedór médiku sira no supermerkadu.  Nune’e, enkuantu ne’e, Diretór Jerál Organizasaun Mundiál Saúde nian, Tedros Adhanom Ghebreyesus, marka prezensa iha Pekím hodi halo diskusaun kona-ba problema ne’e ho guvernu Xinés no espesialista saúde nian sira.

EUA, 26 Janeiru 2020 – Elikópteru Sikorsky S-76B ho númeru rejistrasaun N72EX ne’ebé lori lenda Basketeból Kobe Bryant (tinan 41) ho nia oan-feto Gianna (tinan 13), hetan asidente ida iha rejiaun Kalabasas, Kalifórnia, Amérika, wainhira hala’o hela viajen ba El Monte de Orange. Husi rezultadu insidente ne’e, Kobe no ekipa pasajeiru sira seluk mate kedas iha fatin akontesimentu. Husi inísiu flightradar24, sinál dahuluk aeronave simu iha tuku 17:06 UTC (Universal Time Coordinated) no ikus simu iha tuku 17:45 UTC. Husi relatóriu ne’e, Sikorsky S-76B monu serka husi minutu 29 depois semo.

Díli 24 Janeiru 2020 - Centro Nacional Chega (CNC), I.P simu vizita Estudu husi kandidatu ofisiais Polísia Nasional Timor-Leste (PNTL) ne’ebé rekruta husi kada munisípiu hodi tuir formasaun ofisiais nian iha Centro Academia, PNTL Dili. Objetivu husi vizita ne’e maka atu hatene di’ak liu tan kona-ba komarka Balide ne’ebé mós hanesan sítiu istóriku ida no hodi hatene mós istória Timor-Leste nia. Iha biban ida ne’e, Diretór CNC Hugo fahe informasaun jerál kona-ba istória komarka Balide hahú husi tinan konstrusaun, utilizasaun iha tempu Portugés, utilizasaun iha tempu funu maun alin no iha tempu okupasaun Indonézia no mos halo esplikasaun jerál kona-ba konteúdu relatóriu Chega, ne’ebé hakerek kona-ba faktu istória pasadu Timor-Leste nian, partisipasaun povu iha luta, violasaun Direitus Umanus no Rekomendasaun. Vizita Estudu ida ne’e hakotu ho vizita espozisaun Chega!, sala arkivu sela nakukun no hasai foto hamutuk iha Jardín da Memória.

Díli, 28 Janeiru 2020 - Institutu ba Petróleo no Geologia (IPG) - Divisão Risco Geológico, halo estudu ba kazu inundasaun iha Díli foin lalais ne’e no identifika katak Kauza prinsipál husi inundasaun maka; kauza naturál no kauza sosiál. Kauza natural mak hanesan intensidade udan been ne’ebé maka’as ho nia durasaun kleur liu husi oras 1 (ida) nia laran. Kauza sosiál maka hanesan asentamentu industrial sira, ne’ebé konsiste barak liu ho pavamentu nune’e hamenus kuantidade infiltrasaun udan been nian ba iha rai-okos, impaktu sosial (umana) nian hanesan, halo/hari’i uma hodi blokeia trajetoria bee dalan no mota nian atu sulin, soe foer arbiru, sistema drainajen ne’ebé lá kompensa kuantidade udan been ho montante/kuantidade ne’ebé maka’as iha área sidade Dili, sedimentasaun ne’ebé maka mahar iha mota no kanál drainajen laran, no mós kanál drainajen (valeta) nia luan no altura ne’ebé lá sufisiente hodi akapta bee ne’ebé sulin, nune’e hamosu inundasaun. Objetivu husi estudu ida ne’e atu, kria mapamentu área risku inundasaun, identifika, avalia no halo asesementu ba risku inundasaun iha sidade Díli, nune’e bele rekomenda no fo solusaun atu minimiza impaktu no okurensia husi inundasaun. Rezutadu konkluidu katak risku inundasaun ne’ebé mosu iha sidade Dili bele minimiza. Solusaun no rekomendasaun ne’ebé bele konsidera hodi minimiza risku inundasaun maka hanesan Mantein nafatin drainajen ne’ebé maka ejiste ona, Monta rede barreira (kaptasaun ba material sedimentu sira husi mota), ba Inundasaun/bee sa'e mota presija halo kontrolu hodi hamenus sedimentasaun iha mota laran, halo fatin kaptasaun udan been iha uma idak-idak (hanesan bidon). Uza sistema alerta sedu “Early Warning System” iha área sira ne’ebé maka ba risku Inundasaun/bee sa'e, presija mós haforsa kódigu ba konstrusaun (building code) sira, atu bele jere didiak populasaun sira ne'ebé hela iha área risku inundasaun nian. Ba informasaun detallu bele kontaktu ka ba direitamente iha edifísiu IPG nian: + (670)3310179, Rua Delta 1, Aimutin, Comoro, Dili, Timor-Leste.

Díli, 28 Janeiro 2020 - Sekretáriu Estádu Formasaun Profisionál no Empregu (SEFOPE) Julião da Silva halo abertura PDB (Pre Departure Breafing) ba Traballadór SWP na’in ualunulu-resin-lima (85) iha edifísiu DNEE Bekora. Iha biban ne’e Governante ne’e husu ba traballadór sira atu kuidadu saúde, komunika nafatin ho família sira, hatudu atitude servisu ne’ebé di’ak hodi nune’e hetan osan filamai bele diversifika ekonomia nasaun no mós ekonomia família. Nia haktuir iha tinan lima ba kotuk reseitas ne’ebé boot iha ita nia nasaun dahuluk mak fundus petrolifera, daruak Kafé, datoluk kontribuisaun mai husi traballadór no dahat maka reseitas dómestika sira iha ita nia nasaun, maibé iha tinan 2019 dadus hatudu reseitas husi traballadór sira ba iha segundu lugar. Ida ne’e hatudu katak traballadór sira ba servisu iha ema nia rain diretamente no indiretamente kontribui ba prosesu dezenvolvimentu ekonomia país ida ne’e ni’an. Okaziaun hanesan Sekretáriu Estádu Formasaun Profisionál no Empregu agradese ba família sira tanbá bele oferese imi nia oan sira ba servisu iha ema nia rain, hodi bele ajuda nasaun ka estadu ida ne’e. Traballadór Timor-oan hirak ne’e sei aranka ba Austrália iha fulan fevereiru nia laran, ho durasaun servisu fulan neen too fulan sia iha área hortikultura, liuhusi programa SWP (Seazonal Worker Program).

Dili, 11 Janeiru 2021 – Dekretu Governu nú. 1/2021, 8 Janeiru, kona-ba regra ezekusaun Orsamentu Jerál Estadu (OJE) 2021 ne’ebé publika ona iha loron sexta (08/01) liubá, permite atu Governu bele ezekuta OJE 2021 hahú loron ohin (11/01), tuir informasaun ne’ebé Ministériu Prezidénsia Konsellu Ministru divulga. Dekretu Governu nian ne’e aplika ba orsamentu órgaun no servisu Administrasaun Sentrál, RAEOA no Seguransa Sosiál. Diploma publikadu kona-ba regra ezekusaun OJE 2021 ne’e ho objetivu atu garante efetivu no kontrolu orsamentál rigorozu, no atu fasilita mós órgaun no servisu Setór Públiku Administrativu sira iha ezekusaun OJE 2021 ne’ebé hala’o hahú loron ohin.

Díli, 28 Janeiru 2020 – Prezidente Repúblika (PR), marka mós prezensa husi Ministru Negósiu Estranjeiru, prezide serimónia tomada-de-pose ba embaisadór(a) foun Timor-Leste na’in sia ba Repúblika Singapura, Reinu Camboja, Estadu Sidade Vatikanu, Repúblika Pupulár Xína, Repúblika Portugeza, Repúblika Demokrátika no Populár Laos, Commonwealth Austrália, Reinu Unidu Grã-Bretaña no Irlándia  Norte, no Japaun. Francisco Guterres Lú Olo, iha nia fatin, hatete katak, ho nomeasaun hirak ne’e, Prezidente Repúblika no Guvernu fó fiar ba empozadu sira atu hala’o sira nia kna’ar hodi hametin liu-tán relasaun bilateral. “Ho nomeasaun Ekselénsia sira nian, Prezidente Repúblika no Guvernu fó fiar ba señoras no señores, atu hala’o servisu hamutuk ho rai sira ne’ebé Ita-boot sira hetan akreditasaun ba, atu hasa’e no hametin liu-tán relasaun bilateral husi Estadu ba Estadu. Ha’u fiar katak ekselénsia sira hatene oinsá hasa’e no haluan liu-tán koperasaun ida ne’e nia nível no ámbitu”, katak PR Lú Olo. Embaisadór(a) nain sia mak hanesan Natália Carrascalão, embaisadora Timor-Leste ba Singapura, Emenegildo Lopes ba Kambodia, Juvita Gonçalves ba Vatikanu, Abrão dos Santos ba Xina, Isabel Amaral Guterres ba Portugal, Renata de Jesus ba Laos, Inês de Almeida ba Australia no Gil da Costa ba Reinu Unidu no Irlanda Norte.

Afeganistaun, 27 Janeiru 2020 – Oras ne’e, Investigasaun la’o hela hodi identifika kauza husi aviaun militár EUA ne’ebé monu iha provínsia Ghazni, Afeganistaun, Segunda ne’e. Porta-voz husi forsa EUA iha Afeganistaun akresenta, laiha “indikasaun” ne’ebé hatudu katak aviaun ne’e monu tamba hetan tiru husi inimigu. “Bombardeiru Amerikanu E-11A monu ohin iha provínsia Ghazni, Afeganistaun. Enkuantu, kauza husi asidente ne’e iha hela investigasaun nia laran, laiha indikasaun ruma ne’ebé hatudu katak asidente ne’e kauza husi inimigu nia tiru. Ami sei hato’o tán informasaun adisionál wainhira disponível”, Coronel Sonny Leggett hatete iha nia tweet.

Díli, 28 Janeiru 2020 - Universidade Nacional Timor Lorosa’e (UNTL), liuhusi Proreitoria ba Asuntu Akadémiku, Diresaun Jerál ba Asuntu Akadémiku, Diresaun Nasionál Atendimentu Estudante (DNAE) nian, prolonga tan re-ingresu ba estudante tuan sira, hahú iha loron 27 to’o 31 Janeiru 2020. Iha enkontru Konsellu Xefia ne'ebé orienta husi Proreitór Asuntu Akadémika (PRAA) Miguel Maia, Diretór Nasional Atendimentu Estudante (DNAE), Rui Pires, aprezenta katak bazeia ba relatóriu, estudante 5.250 seidauk re-ingresu, nune'e estende tan loron lima ba estudante sira ne'e. Diretór ne'e akresenta katak, antes ne'e, UNTL fó oportunidade ba estudante tuan sira atu re-ingresu ba semestre ímpar tinan akadémika 2020 hahú husi 18 Dezembru 2019 to’o 24 Janeiru 2020. Estudante hamutuk rihun sanulu-resin-hitu-atus-sia-limanulu- resin-tolu (17.953) maka partisipa ona iha re-ingresu ba semestre ímpar 2020 nian, husi totál estudante rihun-tolunulu-resin-rua-atus-neen-ruanulu-resin-tolu (32.623). Diretór DNAE mós konvida estudante hotu ne’ebé estuda iha Universidade Nasionál hodi hakbesik ba DNAE atu re-ingresu no estudante ne’ebé tarde sei hetan sansaun ka multa.

Díli, 28 Janeiru 2020 - Primeiru-Ministru Taur Matan Ruak, simu Embaisadór foun na’in sia (9), ne’ebé hetan ona pose husi Prezidente Repúblika, Francisco Guterres Lú Olo, iha Palasiu Prezidente Nicolau Lobato, ne’ebé sei reprezenta Timor-Leste iha misaun diplomátika nian ba nasaun amigu sira. Iha enkontru ne’e, Xefi Ezekutivu dejeza susesu no apela ba Embaisadór foun sira atu inteira didi’ak nível koperasaun atual nian no perspetiva ba oin, hodi nune’e bele hametin di’ak liután nível koperasaun bilateral nian, hodi lori benefísiu ba Timor-Leste. Xefi Governu mós husu ba diplomata foun sira ne’e, atu mantein liña kontaktu di’ak ho Ministériu Negósiu Estranjeiru iha hala’o misaun diplomasia nian. Enkuantu, Emposadu sira agradese tebes ba konfiansa Xefi Governu nian ne’ebé depozita ona sira nia naran ba Xefi Estadu hodi nomeia nu’udar Embaisadór, aleinde ne’e, emposadu sira ne’e promete ba Xefi Governu katak, sira sei hala’o esforsu hotu atu halo koperasaun ho Nasaun ne’ebé sira sei destina ba nune'e bele benefisia Timor-Leste.

Díli, 27 Janeiru 2020 - Timor-Leste Meteo Klima (TLMK) informa ba komunidade atu toma kuidadu ba “mau tempo” ne´ebé sei akontese udan ho intensidade moderadu to´o forte akompaña ho rajadas de vento (anin ne´ebé mai derepente ho velosidade ne´ebé varia entre 30 to´o 60 km/h). Área ne’ebé iha tendensia atu akontese eventual ne’e mak hanesan Ainaro, Aileu, Atauro, Baucau, Díli, Ermera, Lautem, Maliana, Manatuto, Viqueque no RAEOA. Eventual ida ne´e akontese tamba iha diferensa presaun entre Ásia no Australia aleinde hetan influensia mos husi Monsaun Asia-Australia. Anota hela katak previzaun sujeita ba alterasaun iha tempu hirak tuir mai.

Dili, 25 Janeiru 2021 – Prezidente atuál Konsellu Imprensa Timor-Leste (KI), Virgílio da Silva Guterres, eleitu fila-fali ba mandatu daruak Prezidente KI períodu 2021-2025 iha segunda-feira ohin (25/01), liuhosi votu sekretu ne'ebé vota hosi membru KI, iha salaun enkontru KI, Kintal-Bo’ot, Dili. Membru eleitu ba Konsellu Imprensa períodu 2021-2025 ne’ebé kompostu hosi Benevides Correia Barros, Expedito Dias Ximenes, Francisco Simões Belo da Costa, Otelio Ote no Virgílio da Silva Guterres, hala’o enkontru dahuluk ohin (15/01) hodi hili Prezidente KI. Rezultadu votasaun nian mak Virgílio da Silva Guterres hetan votus tolu (3) no Expedito Dias Ximenes hetan votus rua (2). Nune’e, eleitu fila-fali Prezidente KI atuál, Virgílio da Silva Guterres, ba mandatu daruak nu’udar Prezidente KI ba períodu 2012-2025.

Díli, 29 Janeiru 2020 – Tama ba loron datoluk diálogu, Dirijente Polítiku husi Partidu Demokrátiku (PD) no Partidu Unidade Dezenvolvimentu Demokrátiku (PUDD) halo sorumutu ho Xefi Estadu, Francisco Guterres Lú Olo, hodi ko’alia kona-ba problema polítika Orsamentu Jerál Estadu. Prezidente husi partidu rua ne’e, Mariano Assanami (PD) no António Benevides (PUDD), husu ba Prezidente Repúblika atu hakle’an diálogu hodi halibur líder rezisténsia nasionál no polítiku atu bele halo diskusaun hamutuk hodi hakat liu tiha situasaun polítika-konstitusionál hafoin OJE la pasa iha PN. Iha diálogu ne’e, Prezidente PD hatete, impase polítiku ne’e nia impaktu la’os ba ekonómia no polítiku de’it maibé, inklui mós sosiu kulturál no relasaun internasionál, tamba ne’e, Timor-oan hotu-hotu presiza hamutuk ho forsa no enerjia hodi salva nasaun. Iha biban ne’e mos, Prezidente PUDD husu atu diálogu tenki kontinua to’o hetan solusaun di’ak ba Timor. PUDD mós prontu fó apoiu ba desizaun husi Xefi Estadu atuál. Ba dirijente husi partidu rua ne’e, Francisco Guterres Lú Olo hatete, problema hotu-hotu sempre iha nia solusaun.

Dinamarka, 28 Janeiru 2020 – Autoridade Xinéza sira furiozu ho jornál Dinamarkés ne’ebé publika sátira husi surtu Vírus Corona ne’ebé oras ne’e hamate ona ema na’in 132. Autoridade Xinéza hatete katak imajen sátira ne’e “insultu”. Tuir notísia televizaun nasionál Xína, China Global Television Network (CGTN), Tersa ne’e, informa katak,  maiór jornal Dinamarka nian ida, The Jyllands-Posten, divulga imajen ida, halo husi Niels Bo Bojesen kona-ba Vírus Corona ne’ebé oras ne’e endémiku iha Xína no mós iha nasaun sanulu resin seluk. Karikatura husi Niels ne’e ilustra bandeira mean ida ho símbolu kinur lima ho forma vírus, hotu-hotu hanesan ho bandeira nasionál Xína. Parte husi editorial Jyllands-Posten afirma katak, imajen ne’e refleta interpretasaun pesoál husi karikaturista no “karik deiferente husi pozisaun Jyllands-Posten”. Tuir Embaisada Xína iha Dinamarka, desizaun jornál The Jyllands-Posten hodi publika imajen sátira ida ne’ebé Bojesen halo iha tempu krize ne’e, sai hanesan forma umillasaun ka insultu ba Xína no povu Xinéza. Embaisada Xína ba Dinamarka konsidera mós katak asaun ne’e la demonstra Simpátia no Empátia.

Díli, 29 Janeiru 2020 - Ekipa Sekretáriu Estadu Formasaun Profisionál no Empregu (SEFOPE) hamutuk ho Polisia Nasionál Timor Leste (PNTL) ka’er suspeitu ho naran inisiál FJF ne’ebé bosok joven Timor-oan nain 26 husi Munisípiu Manatutu hodi hatama osan másimu 1.100 no minimu 600, nune’e bele ba servisu iha Austrália. Iha atuasaun ne’e Sekretáriu Estadu Julião da Silva to’o kedas iha komandu PNTL Munisípiu Díli hodi entrega supeitu ne’e atu investiga no rezolve tuir dalan legál. Iha intervista Governante ne’e hateten, tinan hirak liubá ita deskonfia katak iha ema balun involve iha aktus krime, halo kobransa ilegál ba joven Timor-oan sira ne’ebé kandidatu atu ba servisu iha Austrália no Korea do Súl. Nune’e Nia informa katak ita nunka halo ida ne’e, tamba ne’e kualker sé de’it mak involve iha aktus ne’e sei intrega ba Komandu PNTL Munisípiu Dili liuhusi PSIK hodi kontinua halo investigasaun nune’e bele hetan didi’ak aktus ne’e ninia hún mai husi sé no sé maka haruka halo ida ne’e. Lider SEFOPE ne’e agradese ba Komandu PNTL ne’ebé konsege hetan ona suspeitu ruma deskonfia involve iha aktus ne’e, espera labele afeta tán ba iha kandidatu joven sira seluk, hanesan martires nia oan no oan ki’ak sira hotu. Nia hatutan SEFOPE laiha akordu ida ho ajénsia iha ita nia rai laran, para rekruta sidadaun Timor-oan atu ba servisu iha rai liur. Provizoriumente Estadu liuhusi intituisaun SEFOPE de’it maka bele halo rekrutamentu, no mós ajensia ne’ebé husi Governu Austrália rekoñese maka bele halo rekrutamentu ba Timor-oan sira, maibe nafatin liuhusi SEFOPE. Iha okaziaun ne’e Sekretáriu Estadu husu ba maluk joven sira hotu ne’ebé iha teritoriu Timor Laran, atu labele fiar ema sé de’it maka bosok hodi hatama osan atu ba servisu iha Australia no Korea do Sul, atu ba servisu iha fatin rua ne’e odomatatan ida de’it maka SEFOPE. Agora daun-daun suspeitu iha ona sela preventiva komandu PNTL Munisípiu Dili hodi hein rezultadu investigasaun.

Díli, 29 Janeiru 2020 - Sekretáriu Estadu Formasaun Profisionál no Empregu (SEFOPE) Julião da Silva hamutuk ho adidu traballu Timor-Leste ba Austrália no mós ekipa SEFOPE hala’o enkontru ho ajénsia Hillwood no Mountford hodi kontinua hadi’a kooperasaun servisu. Iha enkontru ne’e ajénsia Hillwood no Mountford ho SEFOPE deskuti liu onisa maka bele hadi’a koopesaun servisu di’ak liután hodi nune’e ba futuru bele asegura prosesu rekrutamentu husi ajénsia refere, ne’ebé mai husi Australia sidade Tasmania. Ajénsia ne’e komprimitidu iha tinan ne’e sei rekruta joven rihun-rua (2.000) ba leten, maibé sira husu atu hadi’a di’ak liután sistema komunikasaun, sistema baze de-dadus, no mós kandidatu sira tenki preparadu ho saude ne’ebé di’ak. Sorin seluk ajénsia mós hakarak fó kreditu ba traballadór sira ne’ebé ba servisu iha ne’ebá nune’e fila mai bele hala’o sira nia negosiu hodi hadi’a ekonomia iha ita nia nasaun, maibé politikamente sei haree didi’ak nune’e labele prezudika empregadór no trballadór nia osan. Adidu traballu no ekipa SEFOPE prontu atu servisu hamutuk ho ajénsia rua ne’e, tambá ajénsia ne’e iha tinan hirak liubá rekruta Timor-oan barak ba servisu.

Díli, 29 Janeiru 2020 – Grupu Médiku (The 8th China-aided Medical Team Held), hamutuk ho Hospital Nasionál Guido Valadares (HNGV), hala’o konferénsia imprensa hodi ko’alia kona-ba Pneumonia ne’ebé hadaet husi Vírus Corona. Iha konferénsia hateten katak seidauk iha kazu hanesan ne’e ‘moras hada’et husi Vírus Corona’ iha Timor-Leste.  Konferésia ne’e partisipa mos husi Kapitaun Grupu Médiku (The 8th China-aided Medical Team Held) Li Musheng, ICU Dr. Huandan no Vise-Prezidente HNGV, Dr. Flavio.

Díli, 28 Janeiru 2020 – Liuhusi Komunikadu de-Imprensa Banco Cental de Timor-Leste (BCTL) hasai nia desizaun katak BCTL Sei La simu  tan Aplikasaun ba Opadór Transfere Osan (OTO) Foun “Desizaun BCTL La Simu No Prosesa Aplikasaun Ba OTO Foun Iha Timor-Leste”. Desizaun ne’e fó sai bazeia ba númeru  atual husi OTO, banku no kompania Fintech iha munisípiu 12 no ZEEMS-RAEOA ne’ebé sufisiente ona atu fornese servisu transfere osan ba públiku iha Timor-Leste no mós ba nasaun seluk. BCTL husu ba entidade sira ne’ebé hala’o hela serbisu transfere osan maibé seidauk hetan lisensa atu hapara atividade imediata tambá bele considera hanesan infrasaun sériu no bele multa  ho valor varia entre $5,000.00 no $500,000.00.  Komunikadu de-Imprensa Ofisiál bele hetan iha ne’e!

Estadus Unidus, 30 Janeiru 2020 – Públika husi AFP katak, sira iha baze rezerva iha area ne’ebé bele fila no iha transporte emerjénsia ho bus tolu (3). Evakua sira husi Wuhan, Xína no sei lori kedas  ba iha ospitál karik deskofia Vírus Corona. Atualmente, kuaze sidadaun Amerika atus-rua (200) ne’ebé evakua husi Xína impaktu epidemia Vírus Corona to’o ona iha California no direitamente ofisiais halo kontrola ba sira. Alyssa Farah haktuir katak, baze terestré prontu fornese fatin ba grupu sira ne’ebé inklui Funsionáriu Ministériu Nasaun seluk nian no  iha responsavél máximu. Refuziadu sira sei lokaliza iha Ministériu Saúde no Servisu Umanu nian, no sei la asesu ba baze lokalizasaun seluk, responsabilidadi dahuluk husi Departamentu ne’e maka atu salva ita nia seguransa tropas sira, ita nia familia no ita nia komunidade sira, Haktuir Farah. Seidauk deklara katak, tempu hira maka refuziadu sira nafatin iha baze. Periodú másimu inkubasaun vírus, diferente entre infeksaun no hamosu sintomas estimasaun ba semana rua, nune’e kazu sintomas ne’e mosu no sura loron deit. Maibé mós seidauk klaru karik oinsa moras ne’e akontese ba pasiente ne’ebé seidauk hetan sintomas.

Díli, 29 Janeiru 2020 – Kazu Vírus Corona ne’ebé relata ona iha sidade Wuhan Xína, moras ne’e mai iha nasaun sira ne’ebé parte sudeste aziátiku nian kuaze Nasaun lubuk ida, ekséptu Indonézia ho Timor-Leste. Vise-Ministru Saúde ba Dezenvolvimentu Estratéjiku Saúde (VMDES) Bonifácio dos Reis, haktuir katak, ita tenki prepara ona fatin, karik ita deteta kazu ruma ita tenki izola, fatin ida ne’e prontu ona iha Ospitál Nasional Guido Valadares (HNGV) para izola “karik akontese duni Vírus Corona tama iha ita nia rai”. Fatin preparadu maske seidauk kompletu maibé sala atu izola no kama dadaun ne’e preparadu ona. Ita nia espsialista sira prontu hela ona, maibé mós presiza iha treinamentu tan iha loron kinta semana ne’e no iha loron sesta komesa halo ona simulasaun atu oinsa bele simu, transporta nomós fó atendimentu ba pasiente Vírus Corona. Hakarak hatete tan katak, ekipa ministériu saúde preparadu tiha ona oinsa atu bele atende no responde ba situasaun ida-ne’e. iha fronteira dezde semana rua liu ba, ekipa kolokadu hotu ona karik wainhira identifika suspeitu ruma sei transporta hotu mai iha Ospital Nasionál. Aleinde Ospital, Ministériu Saúde hare’e tan ona fatin ida iha Formoza, antigu rezidénsia Brigada Mediku Xineza besik sentru saúde. Atu informa mós ba públiku katak dadaun ne’e iha fronteira no portu entrada sira sei la’o hela ho thermometer móvel no prepara mos kartaun deklarasaun saúde, thermometer móvel ne’e atu bele kontrola deit temperatura manas ba vizitante no sidadun sira ne’ebé tama mai. Kona-ba laboratóriu atu deteta Vírus Corona preparadu tiha ona, karik la halo iha Timór maibé ita sei refere ba Nasaun Australia para bele konfirma kona-ba kazu ne’e.

Díli, 30 Janeiru 2020, Liuhusi komunikadu de-imprensa, Ministeriu Negosius Estranjeirus no Kooperasaun (MNEK) informa ba públiku katak, hahú 00:00 oras Reinu Unidu loron 1 fulan Fevereiru tinan 2020, Reinu Unidu ofisialmente sai husi Uniaun Europeia. Mezmu nune’e, situasaun ne’e sei la iha efeitu negativu imediatu ba timoroan hirak ne’ebé uza pasaporte portugés, tamba sei iha períodu tranzisaun ba prosesu ne’e, ne’ebe hahú husi loron 1 fulan Fevereiru tinan 2020 to’o loron 21 fulan Dezembru tinan 2020. Ne’e. Signifika katak, lejislasaun sira hotu husi Uniaun Europeia inklui lei imigrasaun nian sei aplikavel iha Reinu Unidu durante periudu tranzisaun refere. Tan ne’e, husu ba públiku no liu-liu ba komunidade timoroan hotu ne’ebé iha Reinu Unidu, atu mantein kalma no hala’o atividade ho normal hodi hein rezultadu husi negosiasaun foun kona-ba lei imigrasaun Reinu Unidu nian iha 2020 nia rohan. Ba informasaun liu tan, bele kontaktu mai Diresaun Jerál Asuntu Multilateral no Rejional Ministeriu Negosius Estranjeirus no Kooperasaun liuhusi númeru +670 78440715.

Díli, 30 Janeiru 2020 - Sekretáriu Estadu Formasaun Profisionál no Empregu (SEFOPE), Julião da Silva, loke konferénsia nasionál kona-ba situasaun jerál merkadu traballu iha Timor-Leste no halo lansamentu ba relatóriu peskiza empreza no Labour Market Outlook 2019 iha salaun konferénsia MSSI Kaikoli. Eventu ne’e, governante husu sentru formasaun sira hotu atu bele foti rezultadu peskiza ne’ebé ohin lansa, nune’e bele sai hanesan referénsia ida hodi bele forma ema tuir nesesidade merkadu presiza. Nia hatutan “Forma ita nia joven sira tenki tuir nesesidade merkadu indústria ne’ebé iha, labele fali nesesidade merkadu indústria presiza buat ida no ita forma joven sira ba fali buat seluk, entaun ita nia kualidade maun-de-obra labele absorve ba iha merkadu traballu. Timoroan sira ne’ebé kualifikadus perepara atu ba servisu iha rai-liur no mós rai-laran, tambá ne’e rezultadu peskiza hatudu ita forma ema tenki tuir nesesidade merkadu rai-liur no rai-laran presiza. Tambá ne’e iha rai-laran ita halo polítika ida oinsa inter liña ministeriais sira, no mós setór privadu sira hotu tenki utiliza maun-deobra ne’ebé perpara ona husi sentru formasaun sira. Ba oin SEFOPE liuhusi INDMO, atu fó akreditasaun ba sentru formasaun sira la fó ona sertifikadu ka lisensa permanente, maibe renova kada tinan rua ou tolu nune’e ita bele kontrola sira nia servisu”.

Sesta, 17 Jullu 2020 – CNN Indonézia haktuir katak iha Kanada, katuas ida ho idade 73 polísia tiru mate tanba rejeita uza maskara wainhira ba loja. Fonte orijinál hosi akontesimentu ne’ebé haktuir hosi ajénsia mídia Fransa nian (sigla Inglés, AFP), rezume relatóriu hosi polísia katak katuas ne’e deskonfia ataka empregadu loja nian ida wainhira empregadu ne'e hatete ba nia atu uza maskara hodi evita hadaet Covid-19 ba ema seluk. Depois rejeita uza maskara, katuas refere halai ho kareta no polísia duni tuir koko hodi hapara maibé la konsege, nune’e polísia desidi hodi tiru. Hafoin hetan tiru, vitima ne'e lori ba óspital maibé la konsege salva nia vida.

Reinu Unidu, 28 Janeiru 2020 - Reinu Unidu desidi permite Huawei kontinua utiliza rede 5G iha Reinu Unidu (sigla Inglés, UK), maibé ho limitasaun, maski iha presaun husi Estadus Unidus Amerika (EUA) hodi blokeia empreza ne’e. Empreza Xína sei proibidu atu fornese Kit ba “parte sensível” husi rede, koñesidu ho Núkleu. Aléin husi ne’e, sei permite de’it atu responde Kit pursentu 35 ba periférika sira rede nian inklui mastro Rádio. Sei esklui mós estabelesimentu rede 5G Huawei husi área sira ne’ebé besik baze militár no instalasaun nukleár. Downing Street hatete, Boris Johnson konversa ona ho Prezidente Trump hodi esplika mudansa. Sekretáriu Estadu EUA, Mike Pompeo, anteriormente sujere ona katak, utilizasaun ekipamentu Huawei reprezenta ona risku espionajen, hodi dehan katak “ami la bele fahe informasaun” ho nasaun sira ne’ebé koloka iha sira nia “sistema informasaun krítiku”. Maibé, Sekretáriu Relasaun Eksxteriór, Dominic Raab, hatete katak desizaun ne’e la afeita ba relasaun kompartillamentu intelijénsia Reinu Unidu nian ho EUA no prósimu aliadu seluk. Primeiru Ministru UK enfrenta presaun husi EUA atu blokeia teknolojia boot Xinéza ne’e ho razaun seguransa nasionál.

Tuir mai ne'e mak Lista Estudante ne'ebé admitidu ba UNTL-IPB ba tinan 2020 kompostu husi Rejime Jerál, Rejime Oportunidade no Rejime Espesiál.  Avizu ba estudante admitidu Lista Kandidatu Mellor Alunu husi Munisípiu Fakuldade Agrikultura Fakuldade Enjeñaria, Siénsia no Teknolojia Fakuldade Edukasaun Arte no Umanidades Fakuldade Medisina no Siénsia Saúde Fakuldade Ekonomia no Jestaun Fakuldade Siénsia Sosiál Fakuldade Filozofia Fakuldade Siénsia Ezatas Institutu Politékniku Betano

Díli, 2 Fevereiru 2020 – Prezidente Repúblika (PR) Francisco Guterres Lú Olo, ne’ebé mós hanesan Komandante Supremu F-FDTL, iha diskursu selebrasaun loron aniversáriu F-FDTL ba dala-19 kongratula F-FDTL ninia profisionalizmu no dedikasaun tomak hodi serbí no hakbesik-an ba sidadaun hodi tane a’as interese nasional. “Ohin ha’u hakarak saúda mós ita-nia asua’in Kombatentes Libertasaun Nasionál tanba Nasaun ida ne’e hamriik ho sira. Nu’udar Prezidente Repúblika no imi-nia Komandante Supremu, ha’u hato’o kumprimentus ba imi hotu-hotu ne'ebé sei ativu hela iha ita-nia Forsa Defeza. Ha’u fó parabéns ba imi-nia profisionalizmu no dedikasaun tomak hodi serbí Rain ida-ne’e, ba imi-nia esforsu hakbesik-an ba sidadaun sira no tane aas ita-nia interese nasionál. FALINTIL-FDTL harii tinan 19 liubá. Ita presiza hanoin hikas kona-ba dalan naruk ne'ebé ita liu ona to’o ohinloron hodi buka komprende kona-ba dalan sira-ne’ebé ita hili, hanoin klean kona-ba tempu ohin nian no oinsá ita lao ba oin hodi hadi’a ba beibeik ita-nia instituisaun ida ne’e. Ita-nia luta libertasaun nasional durante tinan ruanulu-resin-haat husik hela legadu ida nakonu ho aten-barani, domin ba Pátria no sakrifísiu husi jerasaun ida ne'ebé hatene tuba rai metin, hatene tahan terus no hatene sakrifika-an tomak hodi luta ba objetivu ida de'it: Povu Timor-Leste tenke ukun-rasik an. Istória FALINTIL-FDTL nian kahor ho istória harii ita-nia Rain no ita-nia Identidade Nasionál no nune’e, ita iha istória ida de’it. Istória ne’e mak ita-nia istória luta ba independénsia no liberdade; istória ne’ebé ita-nia Gloriozas FALINTIL halo ho ligasaun metin ba povu no rai, ba Komunidade no ba rai-lulik ne’ebé imi hotu-hotu jura atu defende”. Prezidente Repúblika konklui diskursu hodi deklara katak, prontu hamriik iha F-FDTL nia sorin iha tempu di’ak no susar.

Díli, 31 Janeiru 2020 - Prezidente Repúblika (PR), Francisco Guterres, iha loron dalimak diálogu, rona ideia sira husi Bispu na’in-tolu ne’ebé reprezenta Igreja Katólika, reprezentante Igreja Protestante, komunidade Musulmanu no Budha kona-ba solusaun ba situasaun polítika atuál, hafoin Orsamentu Jerál Estadu (OJE)  la pasa (sumba) iha Parlamentu Nasionál. Prezidente Konferénsia Episkopál Timorense, Bispu Norberto Amaral hatete katak, desizaun atu hakotu situasaun polítika atuál iha Xefe Estadu nia liman no tenke bazeia ba konstituisaun. Husi parte instituisaun Igreja Katólika laiha opiniaun relasiona ho opsaun ba solusaun sira, maibé rekomenda atu desizaun ne’ebé foti atu hametin ‘bem-estar’ povu ninian tuir Konstituisaun haruka. Arsebispu Metropolitanu Dom Virgilio do Carmo da Silva orgullu hodi agradese Prezidente Repúblika nia boa vontade atu  rona parte hotu-hotu nia hanoin molok foti desizaun ba dalan loos ninian. Reprezentante husi Igreja Protestante Pastor Lourenço dos Santos husu ba Prezidente Repúblika atu halo diálogu ho líder rezisténsia sira no kria unidade nasionál. Nune’e mos, reprezentante husi Konsellu Nasionál Islamika Timor-Leste husu atu hakotu ona impase polítika no uza diálogu hodi hetan solusaun no fó votus konfiansa ba Prezidente Repúblika. Desizaun saida de’it ne’ebé Prezidente Repúblika foti, reprezentante husi Konsellu Nasionál Islámika Timor-Leste sei kumpri PR sei kontinua ho ronda diálogu hodi rona husi organizasaun juventude, veteranu, emprezáriu, líder rezisténsia no Konsellu Estadu.

Dili, 27 Jullu 2020 - Konsellu Ministru aprova dekretu-lei kona-ba Rejime Jurídiku ba Vijilánsia Epidemiolójika no Vijilánsia Sanitária, iha 17 Juñu liubá. Ho dekretu-lei ne'e, Governu hakarak hatuur regra kona-ba oinsá proteje no promove saúde públika liuliu kona-ba moras sira ne'ebé hada'et hosi ema ba ema. Governu haruka dekretu-lei ne'e ba Prezidente Repúblika (PR), Francisco Guterres Lú Olo, iha 25 Juñu liubá. PR entende katak artigu barak iha diploma ne'e la tuir Konstituisaun RDTL. Tanba iha dúvida, PR veta juridikamente Dekretu-lei ne'e tanba diploma ne'e la tuir Konstituisaun, nune'e, nia husu atu haree didi'ak diploma hosi Governu iha artigu balu. Tribunál Rekursu, liuhosi akordaun fó-sai iha 22 Jullu liubá, entende katak dekretu-lei ne'e atu limita direitu, liberdade no garantia fundamentál ema nian no afirma katak la'os Governu mak iha kbiit atu regula asuntu ida ne'e liuhosi dekretu-lei, maibé Parlamentu Nasionál de'it mak iha kbiit atu regula liuhosi dekretu-lei.

Díli, 31 Janeiru 2020 - Sekretáriu Estadu ba Komunikasaun Sosiál (SEKOMS), Merício dos Reis “AKARA”,  hamutuk ho responsável máksimu órgaun mídia ne’ebé tutela ba inklui SEKOMS nia dirijente no asesór sira, hala’o sorumutu hodi diskuti proposta Lei Rádiudifuzaun. Lei Rádiudifuzaun ne’e elabora ho objetivu atu garante direitu hodi hetan informasaun ne’ebé loos no fundamentál atu garante mós liberdade imprensa no meiu komunikasaun sosiál.  Lei Rádiudifuzaun estabelese ho razaun dadaun ne’e ordenamentu jurídiku seidauk regulamenta prinsípiu fundamentál ba atividade Rádiu no Televizaun iha teritóriu Timor-Leste. Iha sorumutu ne’e, partisipante sira hato’o sira nia hanoin no sujestaun hodi hadi’a proposta Lei ne’e molok halo konsulta públika.

Díli, 3 Fevereiru 2020 - Óspital Nasionál Guido Valadares (sigla Portugés, HNGV) fó sai ba públiku katak HNGV halo tratementu hela ba Pasiente ida durante fulan 3 ona, maibé pasiente ne'e la iha familia ida mak mai vizita durante ne’e. Pasiente ne’e baisa hela iha sala internamentu. Pasiente atu halo prosesu tratamentu persiza tebes akompaña husi nia família rasik. Pasiente ho naran Maria Joselina Soares, husi Ermera, ho idade 30, baisa iha ‘Cirurgia Mulher’ no komesa baisa iha neba hahú husi 14 Setembru 2019.  Tan ne'e, HNGV fó hatene ba maluk no família sira ne’ebe koñese pasiente ne’e atu bele mai Vizita.  Atu hetan informasaun kompletu liu tán bele diretamente liga ba númeru telefone Gabinete Kontolu Kualidade no Komunikasaun Sosiál 73071205.

Díli, 03 Fevereiru 2020 - Tékniku Eletrisidade Timor Leste (EDTL) hahú hala’o fila-fali servisu inspesaun ba uma sira iha kapitál Díli hodi kontrola no identifika utilizadór enerjia EDTL sira ne’ebé uza ho ilegál, inklui kliente sira ne’ebé seidauk monta kontadór prépagu. Tékniku EDTL, Segunda ne’e (03 Fevereiru), hahú inspesaun iha Postu Administrativu Na’in-Feto, Munisípiu Díli ho objetivu atu bele identifika komunidade ka kliente sira ne'ebé uza enerjia eletrisidade la tuir regulamentu “kontadór iha ona maibé halo ligasaun direita, seidauk rejistu no rejistu ona maibé seidauk monta kontadór” atu hotu-hotu hetan asesu ba enerjia eletrisidade ho justu.

Díli, 03 Fevereiru 2020 - Reitór Universidade Nacional Timor Lorosa'e (UNTL),  Francisco Martins, akompaña husi Pro-Reitór no Dekanu sira hala'o inspesaun ba konstrusaun edifísiu foun iha resintu UNTL, Dili. Iha inspesaun ne’e, Pro-Reitór Planeamentu Dezenvolvimentu Instituisionál (PDI), Leonel Madeira, esplika prosesu konstrusaun nian liu-liu kona-ba kualidade materiál no mós kualidade konstrusaun nian. Konstrusaun edifísiu foun tolu iha 2020 ne’e, hodi aumenta sala-aula ba estudante Fakuldade Medisina Siénsia Saúde (FMSS), iha kampus Kaikoli. No mós edifísiu foun ida ba Fakuldade Ekonómia no Jestaun (FEJ), no edifísiu foun ba estrutura UNTL nian iha resintu kampus sentrál.

Kénia, 4 Fevereiru 2020 – Tersa-Feira ne’e (4 Fevereiru) Prezidente Kénia Uhuru Kenyatta anúnsia Eis-Prezidente Daniel Arap Moi nia mate ho idade 95. Daniel Moi ukun Kénia durante tinan 24 nia laran. “Ho tristeza profundu, ha’u anúnsia Estadu Afrikanu nia ema di’ak ida nia mate”, Kenyatta afirma iha nia deklarasaun.  Atuál Prezidente Kénia ne’e mós fó órden períodu ba lutu nasionál no haruka hasa’e bandeira 'to'o de'it klaran' to’o prosesu funeral remata. Kenyatta hatete, Moi hakotu iis iha ospitál, iha Tersa madrugada, iha nia família sira nia le’et. Eis-Prezidente ne’e hetan tratamentu iha ospitál fulan Outubru tanba problema respiratóriu, maibé simu hikas alta hafoin semana hirak liu tiha. Daniel Arap Moi moris iha Baringu, 2 Setembru 1924. Nia sai Prezidente Kénia daruak hafoin independénsia no ukun husi 1978 to’o 2002. Ho nia komprensaun kona-ba podér ne’ebé astusiozu, Moi hetan apelidu “Mestri ba Polítika” (Inglés, “Professor of Politics”).

Dili, 28 Jullu 2020 - Asosiasaun Antigu Deputadu Timor-Leste preokupa ho meza Parlamentu Nasionál ne’ebé deputadu baku rahun tanba iha nia valór istóriku ne’ebé boot tebes. Iha meza ne’e nia leten mak deputadu na’in-88 halo asinatura ba Konstituisaun RDTL. Asosiasaun Antigu Deputadu Timor-Leste hato'o preokupasaun ida ne'e wainhira hasoru malu ho Prezidente Repúblika Francisco Guterres Lú Olo, ohin (27/7), hodi husu rekoñesimentu hosi Prezidente Repúblika ba membru na'in-88 ne'ebé hakerek Konstituisaun RDTL. Prezidente Repúblika husu mós ba antigu deputadu sira atu servisu hamutuk ho Parlamentu Nasionál hodi kria komisaun atu transkreve fila prosesu hakerek faktu, valór no intensaun iha prosesu hakerek Konstituisaun RDTL hahú hosi primeira sesaun to’o remata atu nune’e jerasaun tuir mai bele halo interpretasaun ho loloos ba Lei-Inan.

Likisá, 4 Fevereiru 2020 – Institutu São João de Brito (ISJB) hala’o serimónia graduasaun dahuluk, partisipa husi Ministru Ensinu Supeiór, Siénsia no Kultura (MESSK) Longuinhos dos Santos, no Eis Reitór Universidade Nasionál Timor Lorosa’e (UNTL), Aurelio Guterres.  Loguinhos dos Santos, iha nia intervensaun, fó parabéns no inspira graduadu sira.  “Ezisténsia husi Koléjiu Institutu Superiór São João de Brito reprezenta ita Timor hotu nia hakarak kona-ba asegura implementasaun ba saída mak ita hakarak duni hanesan formasaun ho kualidade tuir lema husi Ministériu Ensinu Superiór, Siénsia no Kultura nian katak : “Kualidade iha formasaun mak sai futuru ba nasaun”. Ho lema ida ne’e, hakarak atu transmite hanoin ba ita hotu katak, la’os númeru estudante graduadu ne’ebé boot ka elevadu mak importante, maibé formasaun ba rekursu umanu ne’ebé kualifikadu no iha kompeténsia téknika hodi hanoin no aprende iha vida moris tomak mak importante liu ”. Katak Longuinhos dos Santos. MESSK taka intervensaun ne’e hodi hateten, edukasaun mak sai hanesan kilat ida forte liu hodi halo mudansa iha mundu. Nune’e, graduadu sira, karik sai nu’udár profesór, iha ona oportunidade hodi kontribui ba formasaun sidadaun ne’ebé kualifikadu ho valór morál no étika ne’ebé di’ak.

Iraun, 04 Fevereiru 2020 – Iraun kondena mane ida anba hala’o servisu espionajen iha Iraun ba Ajénsia Intelijénsia Sentral (sigla Inglés, CIA). Tribunál Superiór  Iraun konfirma ‘pena de morte’ ba mane ida, kondena ho razaun espiona ba CIA. Porta-voz Judisiáriu Gholamhossein Esmaili hateten, Amir Rahimpour “hetan osan barak” hodi pasa informasaun kona-ba programa nukleár Iraun nian ba Estadus Unidus Amérika (EUA). Nia akresenta katak, iha tán espiaun Amerikanu ne’ebé kondenadu ba prizaun tinan 10 tanba halo espionajen no tinan 5 ba asaun kontra seguransa nasionál. Esmaili la temi sira nia naran, maibé nia hateten katak, suspeitu rua ne’e servisu iha instituisaun karidade ida. Nia hatutan, laiha komentáriu imediata hosi governu EUA ka CIA. Maibé, iha fulan Jullu, autoridade EUA kestiona anúnsiu husi Iraun katak, sira kaer ona espiaun na’in sanulu-resin-hitu (17) ne’ebé kolekta hela informasaun kona-ba setór nukleár no militár Iraun nian ba CIA. “Ida ne’e hola parte ba Ayatollah nia karákter hodi bosok mundu”, Sekretáriu Estadu EUA Mike Pompeo hateten lia-fuan ne’e iha momentu ne’ebá, refere ba Líder Supremu Iraun, Ayatollah Ali Khamenei. “Ha’u sei foti desizaun signifikativu la ho hanoin literalmente ba afirmativu iranianu sira nian hodi responde ba asaun ne’ebé sira halo”, Mike Pompeo hatutan. Iha fulan kotuk, Iraun kondena ‘ho sentensa to’o mate’ ba eis-kontratadu Ministériu Defeza Iraun, Jalal Hajizavar, hafoin konsidera kulpa halo espionajen. Hajizavar konfesa katak, nia hetan osan hodi sai espiaun ba CIA. No iha 2016, Iraun kondena ona ‘ho sentensa to’o mate’ ba sientista nukleár ida, kondena mós nu’udár espiaun EUA nian. Iha fulan Janeiru, Jenerál Prinsipál Iranianu Qasem Soleimani, mate ho atake drones EUA nian ba Baghdad. Iraun responde hodi haruka mísel balístiku ba baze militár Irakianu rua ne’ebé forsa Amerikanu sira hela bá.

Díli, 04 Fevereiru 2020 - Governu liuhosi Ministru Obras Públikas (MOP), Salvador Pires, akompaña husi Vise Ministru MOP, Nicolau Belo, Diretór Jerál no Diretór Nasionál sira realiza debate ho deputadu sira iha Parlamentu Nasionál (PN) kona-ba atendimentu no solusaun ba inundasaun iha kapitál Díli, inklui iha Timor laran tomak. Problema inundasaun ne'ebé akontese iha kapitál Díli no munisípiu sira, diresaun sira preparadu hodi atende situasaun emerjénsia no normaliza drenajen no mós kontinua halo servisu interministeriál hodi atende situasaun emerjénsia sira. MOP liuhosi Institutu Jestaun Ekipamentus (Sigla Portugés, IGE) inklui diresaun seluk kontinua preparadu hodi halo normalizasaun bainhira iha inundasaun no rai-monu. Deputadu sira preokupa liu kona-ba esforsu Governu nian oinsá mak labele hamosu inundasaun ba komunidade sira. Partisipasaun mós husi Vise Ministra Solidariedade Sosiál no Inkluzaun (MSSI), Signi Verdiál, Sekretáriu Estadu Protesaun Sivíl (SEPS), Alexandrinho Araujo, no Sekretáriu Estadu Meiu Ambiente (SEMA), Deometrio Amaral.

Xina, 05 Fevereiru 2020 – Aviaun Nova Zelándia ho númeru sasemok 1942 semo hosi sidade ne’ebé sai sentru surtu perigozu Coronavirus iha tuku 1:46 dadeer, oras fatin refere. Pasajeiru na’in tolu nu’udar funsionáriu konsulár Ministériu Relasaun Esteriór no Komérsiu ne’ebé halo viajen ba Wuhan hodi tulun pasajeiru sira ne’ebé atu fila. Lista pasajeiru sira inklui sidadaun Australianu 35 no Australianu 12 ne’ebé ho pasaporte Xineza no rezidente permantente iha Xina, Británika na’in 8, na’in 17 hosi Timor-Leste no Papua-Nova Guiné, na’in 5 hosi Samoa, 4 hosi Tonga, 2 hosi Fiji no 1 hosi Kiribati, Estadu Federadu Mikronézia, Olanda no Uzbekistaun. Wainhira to’o iha Auckland, iha loro-kraik, pasajeiru ne’ebé la’os Australianu, sei hela iha Kuarentena iha Whangaparãoa. Pasajeiru Australianu sira sei transfere diretamente ba aviaun Austrália ida no sei hela iha Kuarentena, Austrália.  Tersa ne’e, iha konferénsia imprensa ida, autoridade sira hatete, iha ema na’in atus-rua-neennulu-resin-tolu ne’ebé rejistradu hodi fila ho aviaun ne’e. Seidauk hatene klaru loloos, razaun saida mak sira seluk la fila. Tuir informasaun, pasajeiru sira tenki hetan avaliasaun husi médiku São João no paramédiku rua seluk, molok foti desizaun fó lisensa hodi fila. Autoridade sira hatete, sé de’it mak suspeita hetan virus, sei la permite atu sai husi Xina.

Kalifórnia, 4 Fevereiru 2020 – Mane ida ho Pistola tiru autokaru Greyhound, nakonu ho pasajeiru, ne’ebé hala’o hela viajen husi Los Angeles ba San Francisco, Estadus Unidus Amérika (EUA). Insidente ne’e rezulta pasajeiru ida mate no na’in lima seluk hetan kanek. Asaun kriminál ne’e akontese molok tuku 01:30 dadér madrugada iha komunidade ki’ik Lebec, kuaze kilómetru atus-ida-sanulu-resin-tolu (113) husi Noroeste Los Angeles. Tuir informasaun husi Associated Press (AP) Tersa ne'e, deklara katak, akontesimentu ne’e iha loron Segunda (3 Fevereiru) dadersan. Testamuña balu informa katak mane ne’e halai hafoin kondutór hapara Veíkulu. Ofisiál patrullamentu Tol Kalifórnia, Sersan Brian Pennings hatete katak, suspeitu ne’e kaer ona no motivu husi asaun kriminál ne'e iha hela investigasaun nia laran. Pennings hatete, pasajeiru ne’ebé mate identifika hanesan feto ida ho tinan lima-nulu-resin-ida husi Kolómbia, no vítima na’in rua sofre grave hodi halo tratamentu iha Óspitál. Ofisiál Patrullámentu hetan suspeitu hafoin minutu hirak liu tiha. Pistola ne’ebé identifika uza hodi tiru, husik hela iha autokaru laran. Greyhound la permite pasajeiru sira atu lori arma no sasán esplozaun ka kímika perigozu sira iha autokaru laran. Kompania rejeita atu responde kona-ba seguransa iha nia autokaru.

Díli, 05 Fevereiru 2020 – Reitór Universidade Nasionál Timor Lorosa’e (UNTL), Francisco Martins, asina memorandu entendimentu (sigla ingés, MoU) ho diretór UNESCO Regional Science Bureau for Asia and the pacific iha Jakarta, Shahbaz Khan, kona-ba intensaun interkámbiu kulturál no sientífiku iha gabinete reitór, kampus sentrál UNTL, Díli.  Iha asinatura ne’e, reitór UNTL hateten, “Instituisaun rua ne’e iha interese ne’ebé hanesan iha edukasaun, siénsia, komunikasaun no informasaun no área kultura sidadania. Liuhosi asina memorandu entendimentu ne’e, UNTL konsidera iha importánsia atu estabele servisu hamutuk liuhosi interkámbiu sientífiku hodi kontribui ba progresu ne’ebé foka liu ba kultura entre instituisaun rua nian”.  Iha parte seluk, Shahbaz Khan hateten  “Agradese tan bele koopera ho UNTL hodi servisu hamutuk iha área sira kona-ba edukasaun no interkámbiu sientífiku. Ami iha programa barak, iha área edukasaun nian hanesan siénsia báziku, matemátika no fizika, hahú hosi ensinu báziku to’o universidade, servisu kona-ba bee moos, jeopark, biodiversidade, no iha parte kultura nian hanesan iha Jakarta UNESCO servisu ho Batik, iha Timor bele servisu hamutuk ho Tais Timor, inklui komunikasaun no informasaun atu dezenvolve kapasidade jornalista nian hosi mídia sira".

Embaisada Japaun iha Timor-Leste realiza serimónia asina kontratu ba konstrusaun eskola rua iha munisípiu Ainaro no Ermera. Projetu rua ne’e sei remata iha tinan ida nia laran ho objetivu atu mellora ambiente aprendizajen no sanitáriu estudante no manorin sira nian iha área rurál. Ministra Edukasaun Dulce Soares, Juventude no Desportu, iha ninia diskursu, agradese ba Governu Japaun nia asisténsia iha setór infraestrutura edukativa, tanba Governu Timor-Leste tau prioridade atu mellora ambiente aprendizajen ba estudante no manorin sira. Iha fatin hanesan, Embaisadór Interinu Japaun ba Timor-Leste, HIGASHIMOTO enkoraja Organizasaun Naun Govermentál (singla Inglés, NGO) ne'ebé nu'udar implementadór, Institutu Matadalan Integradu (IMI) no Fundasaun Feto Hadomi Familia (FFHF) atu iha kooperasaun di’ak ho autoridade no komunidade sira iha baze hodi bele implementa projetu ne’e ho susesu.

Díli, 05 Fevereiru 2020 - Universidade Nacionál Timor Lorosa’e (UNTL), liuhosi Proreitória Asuntu Kooperasaun (PRAK), realiza atividade interkámbiu entre estudante UNTL no estudante Kwansei Gakuin University  (KGU) Japaun, iha Auditóriu, Kampus Liceu UNTL. Proreitór Asuntu Kooperasaun (PRAK) Eduardo Serão hateten katak atividade refere estudante sira hala'o interkámbiu konsentra iha parte akadémika no kultura. “Sorumutu ohin ne'e, entre estudante UNTL no estudante hosi Kwansei Gakuin University (KGU) Japaun, mak partisipa interkámbiu ne’ebé hola parte ba atividade rutina kada tinan universidade hala’o. Objetivu atu tau hamutuk estudante sira, bele fahe esperiénsia no kompleta malu liga ba koñesimentu, desportu no kultura” hateten Proreitór Serrão. Responsavél ba kooperasaun UNTL afirma katak iha prosesu interkámbiu universidade nasionál koopera ho universidade sira husi japaun no ensinu superiór oinoin iha mundu atu fó oportunidade ba estudante bele aprende liuhosi atividade interkámbiu. Entretantu estudante Maria Pinto reprezentante husi Fakuldade Ekonomia no Jestaun (FEJ) hato’o katak liuhosi  interkámbiu refere, bele aumenta liután sira-nia kapasidade iha prosesu estudu nian.  “Husi interkámbiu ne,e, ami bele aplika saida mak durante ne’e ami aprende iha banku universidade, tanba ida ne’e hanesan prátika. Nune’e agradese mós ba UNTL, ba oin bele koopera di’ak liután ho KGU”, afirma Maria. Partisipa iha atividade ne’e estudante UNTL haat-nulu (40), estudante-KGU Japaun sanulu resin haat (14) akompaña hosi Proreitór Serrão no Jun Kukita.

Dili, 6 Fevereiru 2020 – Nu’udar loron espesiál ba Nova Zelándia hodi selebra Waintangi-day, Ministru Negósiu Estranjeiru no Kooperasaun (MNEK) Dionísio Babo Soares, entrega karta kongratulasaun  ba Embaixadór Nova Zelándia ba Timor-Leste, Philip Hewitt. Waintangi-day hanesan loron espesiál ida ba Nova Zelándia, hodi hanoin hikas prinsípiu katak nu’udar sidadaun Nova Zelándia ida, iha domin, laran-luak no kuidadu malu.   Nova Zelándia ajuda ona Timoroan liuhosi programa oioin inklui estudante sanulu-resin-hitu ne’ebé evakua husi Xina no oras ne’e iha hela sidade Nova Zelándia. Nune’e, iha biban ne’e, Dionísio Babo reprezenta mós povu no governu Timor-Leste, hato’o apresiasaun no agradesimentu liuhosi Embaixadór Philip Hewitt. Philip Hewitt ho haksolok, simu apresiasaun no agradesimentu hirak ne’e, hodi hateten,sai nu’udar belun sei ajuda malu.

Maubisi, 6 Fevereiru 2020 - Sekretáriu Estadu Dezenvolvimentu Kooperatíva (Sigla Portugés, SECoop), Arsenio da Silva, Ministru Agrikúltura hamutuk ho Kooperativas, Multi-Sektorál MOKATIL kontinua kuda Bafo Kay Rala iha Suku Manelobas Postu Maubise-Ainaro. Hafoin kuda SECoop ho ekipa kontinua kedas koilleta koto komunidade sira nian. Hafoin kuda Bafo Kay Rala Sekretáriu Estadu Kooperatíva afirma katak kada tinan-tinan sempre iha ai-han tanba la iha diversifikasaun ba produtu sira seluk. Bainhira kuda iha rai lolon ne'e iha ninia funsaun rua, ida mak satan rai halai no ida seluk mak ita utiliza hotu Bafo Kay Rala tomak hahú hosi nia kain to'o ninia funan. Aleinde bafo iha mós hanesan produtu sira seluk hanesan batar, koto, no seluseluk tan. “Ho ida ne'e mak bainhira halo lansamentu hotu, ita sei ba koilleta koto no bainihira iha diversifikasaun ba komunidade sira seluk hodi fornese ba konsumidór sira liu-liu Timor oan tanba durante ne'e ita depende deit ba komunidade ida ne'e mak tinan-tinan sempre hasoru ba ai-han maibé kuandu diversifíka produtu iha rasik no ita sei la susar ba aihan”, dehan SECoop. Iha tempu hanesan produtór sira senti kontenti ho prezensa Sekretáriu Estadu nia iha sira nia fatin hodi haree direita sira nia produtu hirak ne'ebe mak durante ne'e sira produz nomós rona sira nia difikuldade ne'ebé sira infrenta iha baze.

Dili, 6 Fevereiru 2020 – Relasiona ho Virus Corona ne’ebé hamate ona ema barak iha Xina, nune’e, AIFAESA sei hala’o nia kompeténsia hodi halo prevensaun ba Virus Corona liuhosi fiskalizasaun no inspesaun ba atividade ekonómika liuliu sasán sira ne’ebé tama hosi liur. Nune’e, ohin,  AIFAESA halo sorumutu ida ho Alfándega, hodi kolabora no servisu hamutuk iha ámbitu prevensaun Virus Corona.  “Enkontru ne’e importante tebes ba preokupasaun maka’as ne’ebé afeita ba ema hotu iha mundu, tamba ne’e AIFAESA iha kompeténsia hodi bele halo asaun preventiva hodi prevene liuhosi inspesaun no fiskalizasaun ba produtu hirak ne’ebé importadu liuliu produtu Xinés nian”, katak Koordenadór AIFAESA, Abílio Oliveira Sereno. Iha enkontru ne’e, Diretór Operasaun Alfándega, Julião Ximenes, hato’o agradesimentu hodi hateten, prontu koopera ho AIFAESA nune’e bele servisu hamutuk iha terenu. Sorumutu refere, marka mós prezensa hosi Xefi Gabinete Joaquim Silveira, Diretór Operasaun Gabriel da Costa, Diretór DPORAL Ângelo Belo, inklui Xefe Sesaun sira.

Itália, 6 Fevereiru 2020 – Komboiu velosidade aas ida halai sai husi nia dalan ka ‘rail’ iha norte Itália provínsia Lodi, iha Kinta dadeer. Asidente ne’e akontese iha sidade Kazalpusterlengu, serka husi kilómetru 48 ba Milaun sudeste, no parte norte Itália. Tuir Brigada Inséndiu Italianu, kondutór komboiu na’in rua hakotu iis iha fatin, no na’in ruanulu-resin-ualu seluk hetan kanek. Ekipa emerjénsia husi bombeiru sira to’o kedas iha fatin hodi observa. Polísia Estatál Italianu hateten, sira halo hela investigasaun iha fatin asidente akontese. Tuir informasaun ne’ebé hetan husi Rede Feroviária Italianu, komboiu ne’e hala’o hela viajen husi Milaun ba Salernu wainhira halai sai husi nia dalan besik estasaun Livraga, iha kuaze tuku 05:30 dadeer, oras fatin akontesimentu. Tuir sítiu web ida husi rede internet, liña komboiu nian entre Milaun no Bolonha ne’e inaugura iha Dezembru 2008. Velosidade máksimu ne’ebé komboiu sira bele alkansa iha liña ne’e mak 300 km/h (186 mph). Seidauk hatene loloos, velosidade hira mak komboiu ne’e atinji molok asidente ne’e akontese.

Dili, 7 Fevereiru 2020 - Sekretariu Estadu Ambiente (SEA), Demétrio de Carvalho no Ministru Agrikultura no Peskas (MAP), Joaquim Martins, partisipa aktividade kuda au-oan iha estrada ninin no mota ninin área Boclelo diresaun estrada foun hosi Manleu ba Munisípiu Aileu. Objetivu hosi kuda au-oan atu konserva ambiente no prevene erusaun, nomós promosaun bambu hanesan rekursu alternativa diak ba iha área ne’ebé sempre hetan erusaun iha tempu udan. Aktividade Kuda au-oan realiza hosi IPDFPB (Institutu ba Pesquiza Desenvolvimentu Formasaun Bambu) nebe lokaliza iha área neba, partisipa mos hosi parseria internasionál UNDP, GIZ nomós populasaun hosi área refere.Tuir planu hosi Sentru Bambo sei kuda au-oan hamutuk  rihun-ida-atus-lima (1.500) iha koridór Maneluana.

Díli, 7 Fevereiru 2020 - Prezidente Repúblika Francisco Guterres Lú Olo hala’o sorumutu semanál ho Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur, hodi ko’alia kona-ba servisu Forsas Armadas no situasaun polítika rai-laran. Kona-ba situasaun polítika rai-laran ne’ebé oras ne’e iha hela faze impase, Majór-Jenerál Lere Anan Timur, hateten, kompeténsia tomak iha Prezidente Repúblika nia liman hodi buka dalan oioin atu rezolve, maibé nia fiar dalan úniku atu nasaun sai hosi situasaun ne’e maka liuhosi diálogu no konsensu entre líder istóriku sira, liuliu, hirak ne’ebé mai hosi guerilla. “Ha’u hakarak líder istóriku hotu tuur hamutuk hetan konsensu. Konsensu atu ultrapasa impase polítiku ida ne’e. Wainhira laiha konsensu, ita bele halo buat hotu-hotu mós, impase ne’e iha nafatin”, afirma Majór-Jenerál Lere Anan Timur,Xefe Estadu Maior-Generál F-FDTL la konsidera eleisaun antesipada hanesan solusaun ideal, tanba rezultadu hatudu laiha partidu ida ne’ebé mak hetan maioria no laiha konsensu entre koligasaun partidu ne’ebé ukun, halo governu falla atu realiza promesa sira ne’ebé halo durante kampaña. Enkontru ne’e akompaña hosi Brigadeiru Jenerál F-FDTL na’in Tolu: Domingos Raul “Falur Rate Laek”, João Miranda “Aluc Descartes” no Américo Ximenes “Sabika Besi Kulit”.

Hafoin halo diálogu ho líderes polítikus no personalidades timoroan nain lima kona-ba situasaun polítiku-konstitusional, Prezidente Repúblika (PR) Francisco Guterres Lú hateten ba media katak: Dalan di’ak liu atu hetan solusaun mak diálogu. Nune’e, Prezidente Repúblika enkoraja partidus polítikus ho asentu iha Parlamentu Nasional atu tuur hamutuk hodi buka solusaun; Primeiru Ministru no VIII Governu Konstitusional kontinua hala’o servisu enkuantu seidauk hetan solusaun ba situasaun polítku-konstitusional foun ne’e; La hasees dalan eleisaun antesipada maibé ida ne’e rekursu ikusliu. Prezidente Repúblika haksolok ho opiniaun husi líderes polítikus no personalidades tanba bele rona diretamente no tetu klean ho sira saída mak parte ida-idak hanoin kona-ba situasaun atuál. “Prezidente Repúblika halo diálogu ida ne’e hodi buka solusaun ida ne’ebé diakliu ba ita-nia rai, liuhusi hanoin di’ak husi lider sira hotu-hotu, atu bele ultrapasa situasaun ida ne’ebé la’o iha ita-nia rain. Prezidente Repúblika nia vontade mak ida ne’e duni. Ha’u kontente tanba maun sira, líder nasionál no líder istóriku, ohin bele simu ha’u-nia konvite hodi hasoru malu ho ha’u hodi ko’alia pontu sira ne’e hotu”, Prezidente Repúblika hateten. Maske líder nasionál Xanana Gusmão la partisipa iha enkontru ne’e, Prezidente Repúblika fiar katak iha tempu ruma sei bele hasoru malu. Líderes no personalidades ne’ebé partisipa iha enkontru ne’e mak eis-Prezidente Repúblika José Ramos Horta; eis-Prezidente Repúblika, atuál Primeiru Ministru no Prezidente Partido Libertação Popular Taur Matan Ruak; eis Primeiru Ministru I no VII Governu Konstitusional no Sekretáriu-Jeral Mari Alkatiri, Xefe-Estadu-Maior-Jeneral FALINTIL-FDTL, Major-Jeneral Lere Anan Timur no veteranu Roque Rodrigues.

Dili, 10 Fevereiru 2020 - Sekretáriu Estadu ba Komunikasaun Sosiál (SEKOMS), Merício dos Reis “AKARA”, partisipa iha Reuniaun Plenária Parlamentu Nasionál. Prezensa Sekretáriu Estadu ba Komunikasaun Sosiál iha plenária ne’e hodi rona preokupasaun hosi deputadu sira liuliu kona-ba kestaun sira ne’ebé relasiona ho ezisténsia husi Vírus Corona, bee moos, estrada, lixu iha sidade Díli no programa merenda eskolár hafoin halo fiskalizasaun iha terenu.  Durante reuniaun plenária ne’e mós, Deputadu sira kestiona kona-ba rekrutamentu ba pesoál sira iha instituisaun Estadu no ezekusaun orsamentu duodésimu. Relasiona ho preokupasaun hosi deputadu sira, Sekretáriu Estadu ba Komunikasaun Sosiál afirma sei aprezenta ba iha Konsellu Ministru hodi buka solusaun. Iha biban ne’e mós, Bankada Parlamentár sira agradese ba apoiu hosi governu Nova Zelándia ne’ebé halo esforsu hodi evakua estudante timoroan sira iha Wuhan, Xina.  Molok tama ba deklarasaun polítika husi Bankada Parlamentár sira no mós intervensaun husi Deputadu sira, Membru Parlamentu Nasionál hato’o uluk apresiasaun ba relatório fiskalizasaun hosi Komisaun C Finansa Públika ne’ebé hala’o iha Munisípiu Baucau, Bobonaro no Ermera no mós votu kongratulasaun ba Deliberasaun UNESCO ne’ebé institui 5 Maiu nu’udar loron Mundiál Lian Portugés.

Dili, 10 Fevereiru 2020 – Ministériu Saúde (MS), liuhosi departamentu CDC (departamentu ne’ebé responsabiliza Moras Hada’et), organiza sorumutu ida ho programa Malária, iha Palacio das Cinzas Kaikoli, Díli. Enkontru ne’e lidera hosi Diretór Nasionál Polítika Kooperasaun (DNPK) hamutuk ho reprezentante Team Leader Expert Malária (TLEM) espesialista Malária Alan Schapira ho nia ekipa. Objetivu hosi sorumutu ne’e, hodi ko’alia kona-ba External Team Meeting Review ba Programa Nasionál Malária hosi tinan 2017 to’o 2019, inklui halo avaliasaun kona-ba implementasaun programa eliminasaun malária iha Timor-Leste. Iha biban ne’e, Narcisio Fernandes hateten, kazu moras malária barak tebes iha tinan sanulu ba kotuk, no laiha kazu malária ne’ebé identifika iha tinan 2019. Ho MS nia komitmentu katak iha tinan 2021 sei deklara eliminasaun moras malária iha Timor-Leste, nune’e, tuir planu katak ekipa sira sei halo vizita ba iha munisípiu sira no sei halo rekomendasaun ba MS hodi prioritiza programa ne’e, no mós planu estratéjiku sira ba tinan oin. Sorumutu ne’e hetan prezensa husi Xefe Departamentu CDC, Gabinente Jurídiku, ekipa Teknolojia Informasaun (sigla Inglés, IT), Responsável Programa Malária, inklui bainaka seluk tan.

Dili, 10 Fevereiru 2020 - Komisaun Anti Korrupsaun (Sigla Portugés, CAC) kompostu hosi Komisáriu Sergio Hornai, Komisáriu Adjunto Augosto Castro, Luis Sampaio no Alexandre Freitas, hala’o audiénsia kortezia ida ba Ministru Reforma Lejislativa Asuntu Parlamentar (MRLAP) Fidelis Magalhães iha Palásiu Governu Dili. Objetivu hosi audiénsia kortezia ne’e halo koordenasaun servisu ho parte MRLAP nian no mós hato’o ofisialmente komisaun nian konvité atu orgaun soberanu ezetivu ne'e disponibél atende no hato’o hanoin sobre Estratéjia Nasional Kombaté Korrupsaun iha Konferénsia Nasionál komemorasaun tinan sanulu ezisténsia CAC nian. Konferénsia ne’e sei realiza iha loron 24-25 Fevereiru 2020 iha Salaun Kay Rala Xanana Ministériu Finansas Aitarak Laran Dili.

Dili, 11 Fevereiru 2020 - Diretór Jerál Bee no Saneamentu (Sigla Portugés, DGAS) Gustavo da Cruz, akompaña hosi Diretór DNSA Eduardo Ximenes no Koordenadór WatSan PMU Amelio Quintas loke “Reuniaun Inisiál” ba Projetu Konsultária Servisu “Dezeñu Detallu Enjiñaria”- DED ba Fornesimentu Bee no Saneamentu ba Kapitál Munisípiu haat (4) Timor-Leste (REP/039/MOP-2019) iha sala enkontru DNSB-DGAS, Kaikoli Díli. Aprezentadór ba Reuniaun Inisiál ne’e mak Ekipa Lidér no Engiñeiru hosi Kompañia Aguas de Portugal (AdP) Timor – Leste Unipessoal, Lda ne’ebé mak sei implementa projetu refere, sira aprezenta no esplika prosesu preparasaun Dezeñu Detallu Enjiñaria – DED Sistema Bee no Saneamentu iha Kapitál Munisipiu 4, mak hanesan Munisípiu, Baucau, Lospalos, Viqueque no Manufahi. Partsipantes ba Reuniaun Inisiál ne’e mak Diretór Geral-DGAS, Diretór DNSA, Diretór SMAS Munisipiu 4, Ekipa Lidér no Engiñeiru sira hosi AdP, reprezentante hosi DGAF-MOP, ADN, PMU-WatSan, Asesór DGAS no Xefi Departamentu Apoiu Tékniku balun iha DGAS.

Dili, 12 fevereiru 2020 - Xefe Estadu Maior-Generál Falintil-Forsa Defeza Timor-Leste (F-FDTL), Majór-Jenerál Lere Anan Timur, iha enkontru semanal ho Prezidente Francisco Guterres Lú Olo, konsidera situasaun seguransa rai-laran di’ak maibé preokupa ho utilizaun la responsável mídia sosiál hosi individu ka grupu balun ne-ebé bele kontribui ba instabilidade seguransa iha rai-laran no nia konsidera hirak ne’e hanesan ema ne’ebé lakohi Timor-Leste nia ukun-an. Majór-Jenerál Lere husu sidadaun hotu  atu labele halimar ho nasaun nia soberania. “Ema sira ne’ebé tolok líder sira, mal trata lider sira, halo ajitasaun oioin, iha facebook, iha media, ha’u hanoin katak sira di’akliu evita lalika halo beibeik. Sei to’o momentu ida ami sei toma ami-nia pozisaun. (...) Se ita hakarak moris iha Timor, hotu-hotu hakarak Timor nia di’ak, Timor nia dezenvolvimentu”, apela Majór-Jenerál Lere Anan Timur.

Vatikanu, 12 Fevereiru 2020 – Papa Francisco rejeita proposta ida husi Bispu sira ne’ebé halo wainhira realiza enkontru istóriku ida iha Outubru liubá, hodi ko’alia kona-ba atu permite ordenasaun ba mane ne’ebé kaben-na’in ona hodi sai padre iha área remota sira. Desizaun Papa Francisco nian, iha karta papál ho podér doutrina Igreja nian ne’ebé Vatikanu divulga ba públiku iha Kuarta ne’e, sai surpreza ida ba ema barak, ho nia resposta nakloke ba pergunta kona-ba Selibatu Saserdotál iha “fatin dook sira” hodi hateten, sei la permite mane ne’ebé kaben-na’in ona atu sai padre no feto kaben-na’in atu sai madre. Konselleiru sira ne’ebé besik liu Papa hateten, sira rekoñese katak Papa nia impaktu diminui ona iha senáriu global, liuliu iha kestaun sentrál sira hanesan imigrasaun no ambiente. Papa nia rejeisaun atu permite padre kaben-na’in, provavelmente sai nu’udar ksolok ida ba konservadór sira, nune’e, barak mak hakbesik an hodi haree Papa Francisco no Nia énfase ba Igreja ne’ebé pastorál no inkluzivu liu tan sai hanesan ameasa boot ba regra, ortodoxia no tradisaun fiar nian.

Afeganistaun, 12 Fevereiru 2020 - Estadus Unidus Amérika (EUA) no Taleban prontu realiza akordu hodi retira forsa EUA nian hosi Afeganistaun no hahú prevé hikas negosiasaun dame entre insurjente sira no governu Afegaun. Maibé, tuir informasaun ne’ebé hetan hosi Ofisiál Osidentál ida, autoridade Afegaun ida no eis-Autoridade Amerikanu na’in rua, hateten katak, akordu ne’e sei implementa wainhira Taleban halo tuir promesa ida hodi hamenus violénsia durante períodu loron hitu. Parte rua ne’e hamoris hikas planu promesa ne’ebé molok ne’e kuaze atu asina iha fulan Setembru liubá, ne’ebé ezije atu retira forsa EUA nune’e Taleban sei hakotu relasaun ho grupu terorista sira no hakat hikas ba dalan negosiasaun ba dame ho inimigu governu Afeganistaun nian. Se akordu ne’e realiza, iha poténsia atu hakotu funu EUA nian ne’ebé ho durasaun kleur liu, hodi hahú halo negosiasaun direta ba dame entre Taleban ho governu Afegaun ba dahuluk. Akordu ne’e sei fó pontu diskusaun ida ba Prezidente Donald Trump iha nia tentativa hodi reeleitu tan nu’udar Prezidente EUA, no sei permite nia atu argumenta katak nia kumpri promesa ida iha kampaña ne’ebé hateten, sei hapara funu “interminável” ne’ebé EUA halo iha esteriór. Funu ne’ebé EUA halo iha Afeganistaun tinan sanulu-resin-ualu ona, nune’e sai hanesan funu ne’ebé ho durasaun tempu naruk liu no hamate ona kuaze soldadu rihun-rua-atus-tolu, tuir informasaun hosi Departamentu Defesa. Hosi Janeiru 2009, Nasaun Unidu (sigla Inglés, UN) hahú halo dokumentasaun sistemátika kona-ba vítima sivíl sira, to’o Setembru 2019, funu ne’e hamate ona sosiedade sivíl kuaze rihun-tolunulu-resin-haat.

Dili,13 Fevereiru 2020 – Sekretariu Estadu Ambiente (SEA) no Mercy Corps asina ona Nota Intendementu (sigla inglés, MoU) ba koperasaun kombate plástiku ho hasa’e rezilénsia ba risku alterasaun klimátika no desastre naturál iha edifísiu SEA, Mandarin. Objetivu hosi MoU ne'e atu hametin liután asaun iha baze no mós programa ne’ebé iha relasaun ho alterasaun klimátika no kombate plástiku iha Timor-Leste, no viabiliza kooperasaun parte rua ba oin iha área mudansa klimátika no mós adaptasaun. Reprezentante Country Diretor Mercy Corps, Margaret Mclouglhin iha nia intervensaun hateten, seremónia asina MoU ne'e reprezenta kolaborasaun importante Entre Mecy Corps no SEA tanba relasiona ho problema klimátika ne'ebé mak ohin loron mundu hasoru, presiza kolaborasaun husi entidade hotu-hotu ho Governu, NGO, Organizasaun Sosiedade Sivíl no setór privadu, atu servisu hamutuk hodi hasoru Problema ne'e“, Margareth hateten. Intervensaun SEA iha seremonia asinatura hateten katak “Mercy Corps Hanesan NGO internasionál ida ne'ebé iha oportunidade kapitaliza fundu husi Ajénsia barak hanesan, COICA, Uniaun Europeia, USAID, dadauk ne'e sira iha Fundu atu kombate asuntu probelma plástiku iha Timor-Leste ami haree sira nia programa aliña tebes ho Politika Governu nia Politika Zero Plastiku ne'ebé SEA rasik lidera tanba ne'e ami realiza kooperasaun ida ne'e atu hametin liután asaun sira iha baze no programa sira iha relasaun alterasaun klimátika no mós kombate Plástiku.“ Seremónia asinatura MoU ne'e partisipa hosi Diretór Jerál Ambiente, Diretór Nasionál iha ámbitu Sekretária Estadu Ambiente no mós Staff mercy Corps.

Dili, 13 Fevereiru 2020 - Sekretáriu Estadu Formasaun Profisionál no Empregu (SEFOPE) liuhosi Diresaun Nasionál Empregu Esteriór (DNEE) asina deklarasaun ho joven timoroan nain sanulu-resin-rua (12) atu bele ba servisu iha Austrália liuhosi programa PLS iha salaun SEFOPE Kaikoli. Traballadór sanulu-resin-rua (12) ne’e kompostu hosi feto rua (2) no mane sanulu (10) ne’ebé sei aranka iha Fevereiru nia laran no sei servisu iha área prosesamentu na'an iha kompañia Midfield Group. Iha biban ne’e, Diretór DNEE Filomenu Soares hateten, objektivu asina deklarasaun ne’e atu bele kesi família ho governu, nune’e ba futuru mosu problema labele fó sala ba malu, tanba asina ona deklarasaun signifika katak prontu husik família tantu fen ka la’en. Oportunidade ne’e mós Diretór Ezekutivu Planu Estratéjia Nasionál Empregu SEFOPE Aniceto Soro hateten, hanesan governu hato’o parabéns ba timoroan ne’ebé hetan oportunidade ba servisu iha programa ida ne’e. Nia hatutan Governu nia papél kria kondisaun no buka oportunidade hodi fasilita joven sira ne’ebé mak dezempregu iha ita nia nasaun bele hetan servisu iha rai-liur nune’e bele redúz númeru dezempregu. No husu ba servisu iha ema nia rain reprezenta nasaun Timor-Leste, tanbá ne’e servisu ho disiplina no responsabilidade, nune’e bele loke tan oportunidade ba maluk joven ne’ebé seidauk hetan servisu. No mós fó hanoin ba sira katak servisu tenki kuidadu aan tanba servisu iha ne’ebá ho makina de’it, kuandu la hatene tenki husu tuir ema ne’ebé hatene, se karik hetan asidente ruma hatudu ba ema hodi bele atende lalais. Programa PLS hanesan programa foun ne’ebé hahú iha Governu da-ualu konstituisionál haruka traballadór timoroan sira ba servisu tinan tolu iha Austrália, dadaun ne’e traballadór hamutuk atus-ida-sanulu-resin-lima (115) servisu iha área ospitalidade, ortikultura no prosesamentu na'an.

Dili, 14 Fevereiru 2020 - Prezidente Repúblika (PR) Francisco Guterres Lú Olo delega Xefe Casa Cívil, Francisco Maria de Vasconcelos, sei partisipa iha serimónia fúnebre James Dunn, ne'ebé sei realiza iha 15 Fevereiru 2020, Canberra, Austrália. Tuir despaisu PR nian Xefe Casa Cívil sei reprezenta Prezidente Repúblika hodi partisipa iha serimónia fúnebre James Dunn hanesan Alta Individualidade no Portadór Mensájen. No mós esprimi solidariedade ba falesimentu belun boot Timor-Leste nian no manifesta mós respeitu, admirasaun ba amizade ne’ebé dedika ba povu Timor-Leste. James Dunn diplomata, ofisiál intelejénsia, tropa, peskijadór, autór no ativista direitus umanus. Iha nia kareira ne’ebé naruk, halo kampaña maka’as ba direitu ba auto-determinasaun Timor-Leste ba mundu internasionál. James Dunn nia kontribuisaun ba Timor-Leste, hahú iha 1962-1964 wainhira asumi knaar hanesan Konsúl Austrália ba Timor-Portugéz. Knaar ne’ebé halo nia ikus mai dedika-an tomak ba kauza Timor-Leste nian. Nia livru "Timor: A People Betrayed" hanesan rezultadu peskiza apuradu ida ne’ebé ikus mai sai referénsia ba ema barak ne’ebé hakarak koñese esénsia husi kauza timorense. Saudozu James Dunn hakotu iis iha loron 31 Janeiru 2020 iha Ospitál Calvary, Canberra ho tinan 92.

Dili, 14 Fevereiru 2020 - Prezidente Repúblika (PR), Francisco Guterres Lú Olo, simu Ministru Negósiu Estranjeiru no Kooperasaun (MNEK), Dionísio Babo Soares, iha audiénsia, hodi ko’alia kona-ba entrega Karta Kredénsial hosi embaixadór nasaun sia (9), no mós MNEK ninia dezlokasaun ba Nova Zelándia. Prosesu entrega karta kredénsiál hosi embaixadór ba PR, sei hala’o iha loron rua nia laran, hahú hosi 20 Fevereiru. Nune’e, Xefe Estadu sei simu karta kredénsiál hosi Embaixadór Repúblika Popular Ukránia Olexander Nechytaylo, Embaixadór Fransa Oliver Chambard, Embaixadór Repúblika Turkia Mahmut Kiliç, Embaixadór Repúblika Islámika Irán Muhammad Azad, Embaixadór Repúblika Árabe Ezitu, Ashraf Sultan no Embaixadór Repúblika Bulgaria Peter Andonov. Iha loron tuir mai (21 Fevereiru), Francisco Guterres Lú Olo sei simu hikas hosi Embaixadora Repúblika Suésia, Maria Berg, Embaixadór Repúblika Chile, Gustavo Ossandon no  Embaixadór Reinu Olanda, Lambertus Grijns. Dionisio Babo hateten, “Kredensiál sira ne’e atu dehan katak sira mak sai nu’udar embaixadór mai ita-nia rain”. Tuir artigu 13 versíkulu 1 konvensaun Viena 1961, reprezentante diplomátiku ka embaixadór konsidera hala’o ona nia knaar iha nasaun resetór, bainhira nia entrega ona Karta Kredensiál ba Xefe Estadu ka Xefe Governu nasaun resetór. Kona-ba dezlokasaun ba Nova Zelándia, Dionísio Babo esplika, nia sei lori Governu Timor-Leste nia naran hato’o agradesimentu ba Governu Nova Zelándia ne’ebé tulun evakua ona estudante timoroan hosi Xina no mós fó asisténsia tuir rekezitu saúde durante sira hela iha Nova Zelándia. MNEK mós hateten, iha semana oin, nia sei akompaña estudante sira ne’e fila mai Timor-Leste. Iha semana kotuk, Prezidente Repúblika, lori Estadu Timor-Leste nia naran, haruka ona karta ba Governadór-Jerál Nova Zelándia, hodi agradese ba Estadu Nova Zelándia nia jestu solidáriu hodi fó apoiu ba estudante timoroan sanulu-resin-hitu refere.

Dili, 15 Fevereiru 2020 - Sekretária Estadu ba Igualdade no Inkluzaun (SEII), Maria de Jesus hamutuk ho Sekretáriu Estadu ba Ambiente (SEA), Deometrio de Carvalho ho komunidade sira kuda ai-oan iha Suku Ailoc, Postu Administrativu Cristo Rei. Objetivu hosi kuda ai-oan ne’e maka atu konserva ambiente no prevene erosaun iha área refere no mós halo promosaun ba bambú (Au) hanesan rekursu alternativa ne’ebé di’ak, liuliu iha área ne’ebé maka iha risku hetan erosaun bainhira tempu udan. Ai-oan ne’ebé kuda hamutuk 2.000 ho espesies oioin hanesan Bambú, Ai-Sarea no Ai-Mahoni. Atividade ne’e hanesan programa prinsipál ida hosi Sekretariu Estadu tuir programa VIII Governu Konstitusionál. Programa kuda ai-oan ne’e hetan apoiu hosi kompaña Heineken ho Sentru Bambú Tibar no partisipa másimu hosi komunidade Suku Ailoc, Dosente UNTL, Estudante UNTL Departamentu Komunikasaun Sosiál, Estudante Ensino Básico Filial 1, 2 Ciclo-Ailoc, SOLS, autoridade lokál, PNTL no reprezentante kompaña Heineken.

Dili, 17 Fevereiru 2020 - Primeiru-Ministru Taur Matan Ruak, segunda-feira ne’e iha Palasiu Governu, simu iha audiénsia eis Primeiru-Ministru I no VII Governu Konstitusionál, Mari Alkatiri hodi ko’alia kona-ba Ró Haksolok ne’ebé daudaun ne’e hasoru problema iha hela Portugal, tanba kompañia responsavel ne’ebé konstrui ró ne’e monu tiha ona, alias bankarota. “Desizaun ida importante tanba haksolok, ne’e mak hasoru malu ho Sr. Primeiru-Ministru fó tan informasaun ruma ba Ró Haksolok nian atu kontinua programa ne’e ka la kontinua, agora Governu mak deside (…) La iha dalan seluk tenke kontinua i tenke lori Haksolok mai Timor-Leste(…) Primeiru-Ministru ne’e Komandante, Komandante Operasionál, ninia hanoin, nia la hateten uluk mai ita, ita mak tenke adiviña de’it,” dehan Eis Prezidente RAEOA/ZEESM ne’e ba jornalista sira hafoin remata enkontru ho Primeiru-Ministru.

Dili, 17 Fevereiru 2020 - Primeiru-Ministru Taur Matan Ruak, segunda-feira ne’e iha Palasiu Governu, konvoka reuniaun koordenasaun ida ho Organizasaun Mundial ba Saúde (OMS) hamutuk ho Misaun Rezidente Nasoins Unidas nian iha Timor-Leste no Ministériu Saúde, inklui Ministériu relevante sira hodi diskute kona-ba mekanizmu estabelesimentu ekipa Task Force ida, hodi oinsá atu antesipa no halo prevensaun ba surtu Koronavírus ou KOVID-19, karik virus ne’e afeta mai Timor-Leste. Iha reuniaun ne’e, Vise Ministra Saúde ba Kuidadu Saúde Primáriu, ne’ebé hanesan mós Ministra Saúde Interina, Élia António de Araújo dos Reis Amaral hala’o aprezentasaun ba Xefe Governu no Ministériu relevante kona-ba preparasaun Ministériu Saúde nian, oinsá atu antisipa no halo prevensaun karik surtu KOVID-19 ne’e tama Timor-Leste, aleinde ne’e Reprezentante OMS iha Timor-Leste mós aprezenta sira nia planu serbisu hamutuk ho Ministériu Saúde, fahe informasaun ba komunidade sira liuhosi meiu sira ne’ebé iha, atu komunidade sira labele pániku sobre surtu ne’e. Iha biban refere, Xefe Governu fó kompeténsia ba Ministra Saúde Interina atu lidera enkontru nivel téknika nian ho Ministru relevante sira hodi prepara planu no atividade sira kona-ba antisipasaun no prevensaun nian. Tuir dadus ikus OMS nian, surtu KOVID-19 ne’e alarga ona ba nasaun 29, maibé Timor-Leste rasik sei livre hosi surtu ne’e, dezde surtu ne’e mosu dahuluk iha fulan Novembru 2019 iha Sidade Wuhan, Provínsia Hubei-Xina Nordeste, ne’ebé daudaun ne’e halo xina mak sofre tebes, ne’ebé hamate ona ema na’in 1,667 no identifikadu kazu na’in 69.363.

Dili, 18 Fevereiru 2020- Sekretáriu Estadu Formasaun Profisionál no Empregu (SEFOPE) liuhosi Diresaun Nasionál Empregu Exteriór (DNEE) asina deklarasaun ho foinsa’e nain ualu, kompostu husi feto lima no mane tolu ne’ebé sei ba servisu iha Austrália tinan tolu liuhosi programa PLS. Kandidatu traballadór hirak ne’e sei áranka ba Austrália iha loron ruanulu fulan fevereiru tinan ida ne’e, no sei ba servisu iha kompañia Kinberley Accon Group área ospitalidade. Iha biban ne’e Diretór DNEE Filomeno Soares hateten serimónia asina deklarasaun ne’e atu bele kesi entre governu ho familia sira, signifika katak ita hotu-hotu iha responsabilidade ba traballadór ne’ebé ita haruka. Tempu hanesan Xefe Gabite Alarico do Rosario hateten ba servisu iha ema nia rain reprezenta nasaun Timor-Leste, nune’e husu atu servisu ho disiplina hatudu atitude ne’ebé di’ak hodi bele hamorin bandeira RDTL ba mundu no mós bele fó tán oportunidade ba maluk joven sira seluk ne’ebé hein hela atu servisu. Nia afirma liu-liu ba mane sira karik involve iha artemarsiais ruma lalik hatudu fali iha ema nia rain, ba servisu atu buka osan nune’e bele hadi’a ekonomia família no mós ekonomia nasaun Timor-Leste.

Dili, iha 17 no 18 Fevereiru 2020 – Programa Nasoins Unidas ba Dezenvolvimentu (Sigla Inglés, UNDP) liuhosi Knua Juventude Fila-Liman (KJFL) sebisu hamutuk ho USAID’s Avansa Agrikultura fó treinamuentu Pré-Estájiu hodi kapasita universitáriu sira iha área agrikultura ne’ebé selesiona ona atu tuir estájiu durante fulan tolu (3) iha kompania/organizasaun sia (9) ne’ebé durante ne’e parseria ho programa ida ne’e. Objetivu husi treinamentu mak atu kapasita estajiariu sira ho soft skills hanesan Atendimentu Publiku, Komunikasaun Efetivu, Buka solusaun ba Problema, Intelijensia Emosionál, Resolusaun konflitu, Estabelesimentu Meta, Jestaun Tempu, Realiza Enkontru Efetivu, Ekipa Serbisu, Étika Serbisu no Lideransa ho Jestaun.

Cameroon, 14 Fevereiru 2020 – Ema na’in ruanulu-resin-rua mate, inklui labarik na’in sanulu-resin-haat, wainhira grupu militár halo atake iha rejiaun Ntumbo, Cameroon, iha loron Sesta liubá, tuir informasaun husi Ofisiál ONU ida, James Nunan. Nunan hateten, númeru vítima ne’ebé hetan kanek husi kazu ne’e la espesifikadu, inklui mós feto isin-rua ida. Nia akresenta katak, kuaze populasaun atus-neen mak sai ona husi área akontesimentu ne'e. Rignyu Solange, husi Ntumbo, hateten katak membru na’in sia husi nia família hetan oho wainhira forsa seguransa halo asaun krime hodi buka separatista sira, no sunu uma barak iha vila ne’e. “Ha’u nia alin ho nia família mate hotu iha sira nia toba fatin wainhira militár sira sunu uma tanba deskonfia kombatente separatista sira subar hela iha fatin ne’e. Ha’u hakarak autór sira husi krime ne’e hetan kastigu todan”, Solange hateten. Tuir Advogadu Direitu Umanu, Felix Agbor Nkongho hateten, númeru mate iha atake ne’e aumenta to’o 32. “Ofisiál militár sira mak tenki responsabiliza krime ne’e no tenki lori ba justisa”, Agbor hatutan.

Dili, 12 Agostu 2020 - Prezidénsia Repúblika apoia nesesidade báziku ba uma-ka’in 185 iha aldeia Klak-Fuik, suku Bekora, postu-administrativu Kristu-Rei. Nesesidade báziku sira ne’e mak hanesan foos saku 186, Supermi kaisa 186, mina masa 186 no deterjente. Diretór-Jerál Prezidénsia Repúblika, Domingos Amaral, lori Prezidente Repúblika nia naran hato’o ba komunidade sira katak, nesesidade báziku ne’e hodi hakmaan terus durante tempu Covid-19. Xefe Aldeia Klak–Fuik, Almerindo Almeranti Fátima, lori komunidade kbiit-laek nia naran hato’o agradesimentu ba Prezidénsia Repúblika tanba responde ona proposta.

Maliana, 17 Fevereiru 2020 – Sekretáriu Estadu Kooperativas (Sigla Portugés, SECoop) hamutuk ho komunidade sira ne'ebé hamahon-aan iha Kooperatíva Multi-Sektorál oferese rai hamutuk ektares 2 atu ba futuru hodi hari'i sentru produsaun intregradu. Sentru ne'e hanesan meius ida fasilita diak liu tan produtór sira hodi halibur produtu lokal iha área refere antes lori ba merkadoria nomos konsumidór sira mos bele asesu direita sentru ida ne'e hodi hola produtu ho kualidade no laiha kontaminasaun kímika ruma, tanba durante produtór sira susar atu asesu ba merkadoria. SECoop Arsenio da Silva, afirma katak rai refere la'os governu ka ema seluk mak atu utiliza maibé produtór sira iha Aldeia Sekar rasik mak sei utiliza sentru refere bainhira estabelese ona, no nain ba sentru ne'e hosi komunidade iha área ida ne'e. Xefi Suku Holsa, informa katak komunidade sira orgullu tebes ho prezensa SeCoop nian iha sira nia Suku liu-liu Aldeia Sekar, rai ne'ebé komunidade sira oferese ba futuru sei hari'i sentru prosesamentu, distribuisaun nomos sentru treinamentu ba kamponezes sira. Partisipa iha seremónia ne'e mak hanesan, Diretór MAP Munisípiu Bobonaro nian, Prezidenti MOKATIL, Diretór Jerál SECoop, Xefi Gabineti SECoop, Asesor sira, hamutuk ho funsionáriu SECoop nian, nomos komunidade sira.

Dili, 18 Fevereiru 2020 – Komisáriu Komisaun Anti-Korupsaun (KAK), Sérgio da Costa Hornai, hamutuk ho Adjuntu na’in rua, Augosto Castro no Luis de Oliveira, ohin, hala’o sorumutu ho Prezidente Repúblika (PR), Francisco Guterres Lú Olo, ho objetivu hodi ko’alia kona-ba knaar sira ne’ebé KAK hala’o. Iha biban ne’e, Komisáriu ho nia Adjuntu na’in rua, lori instituisaun KAK nia naran, konvida mós Francisco Guterres Lú Olo hodi partisipa iha konferénsia nasionál ba komemorasaun aniversáriu Komisaun Anti-Korupsaun ba dala-10. PR hato’o nia disponibilidade hodi marka prezensa iha abertura konferénsia nasionál. “ Hanesan Xefe Estadu, ha’u primeira pessoa ne’ebé fó apoiu ba KAK hanesan instituisaun atu kontinua hasa’e nia kbiit no kapasidade”, katak Francisco Guterres Lú Olo. Nune’e, PR enkoraja Komisaun Anti-Korupsaun atu kontinua halo sira-nia servisu. Komisáriu KAK agradese ba PR nia disponibilidade, hodi akresenta liután katak, “Prezensa Prezidente Repúblika no Órgaun Soberanu sira iha konferénsia nasionál, bele manifesta hanoin hodi kontribui ba dezeña prioridade no traxa estratéjia nasionál anti-korupsaun. Iha reuniaun ne’e, Komisáriu KAK informa mós ba PR kona-ba melloria pozisaun Timor-Leste iha ranking korupsaun ne’ebé nia konsidera di’ak no iha Fevereiru ne’e, KAK prosesa hela kazu korupsaun hamutuk sanulu-resin-sia (19).

Xina, 19 Fevereiru 2020 – Númeru vítima mate hosi infeksaun Vírus Corona iha mundu tomak to’o ohin loron (19/2), atinji ema na’in-2.005. Husi rezultadu ne’e, maioría populasaun Xina, espesialmente iha Wuhan, provínsia Hubei, ne’ebé sai sentru ba diseminasaun Vírus Corona. Kuaze ema na’in-2.000 mak mate iha Xina no 5 seluk iha Hong Kong, Taiwan, Japaun, Filipina no Fransa. Tuir informasaun hosi servisu saúde provínsia Hubei hateten katak, iha tersa (18/2), vírus ho naran ofisiál Covid-19 ne’e hamate ona sira nia sidadaun liu 132. Tuir AFP, parte servisu saúde relata kazu foun hamutuk 1.693. Nune’e, halo númeru totál kazu Vírus Corona iha Xina atinji 74.000. Enkuantu iha mundu tomak, Covid-19 infekta ona ema na’in-75.121. Maibé, tuir informasaun, Diretór Ezekutivu Programa Saúde Emerjénsia hosi Organizasaun Mundiál Saúde (sigla Inglés, WHO), Michael Ryan, hateten katak, seidauk determina propagasaun Vírus Corona hanesan pandémia ida, ho razaun, sira seidauk haree transmisaun Covid-19 ho amplu iha li’ur hosi Xina.

Dili, 19 Fevereiru 2020 – Inspetór sira hosi Departamentu Operasaun AIFAESA IP halo selajen ba produtu masin-midar iha armajen númeru 6 Kompaña Perisos nian ne’ebé produtu hirak ne’e identifika hosi inspetór sira hafoin iha loron 6 Fevereiru 2020 hala’o inspesaun hodi verifika hikas kuantidade produtu sira ne’ebé hetan selajen antes ne’e, tamba liu prazu no estragadu. Inspetór sira konsidera masin-midar ne’ebé repeacking hirak ne’e, mai hosi produtu ne’ebé antes ne’e identifikadu nu’udar produtu liu prazu no estragadu ne’ebé selajen ona, maibe parte kompaña hakotu ka kore fita selajen nian hodi halo repeacking ho kuantidade mak hanesan Gula bintang karon 25Kg hamutuk 479, Gula Bintang karon 10Kg hamutuk 575, Gula Globus 10Kg hamutuk 564, Suraj karon 50Kg hamutuk 199, Swera Karon 50Kg hamutuk 173 no Premium Refined Sugar karon 50Kg hamutuk 9.

Portugal, 18 Fevereiru 2020 – Konkluzaun hosi estudu ne’ebé dezenvolve hosi Patrícia Mendonça Ribeiro ba ninia Teze Mestradu iha Fakuldade Psikolojia no Siénsia Edukasaun iha Universidade do Porto, Portugal hatudu katak liu metade (52%) hosi estudante universitáriu haruka ba malu ona ‘foto molik’ ka konteúdu ho karáter seksuál liuhosi internet ka telemóvel. Estudante sira ne’e la komprende risku ne’ebé asosia ho hahalok hanesan ne’e no 5% hosi estudante sira ne’e ninia imajén hatutan ona ba parte terseiru la ho sira nia koñesimentu. Estudu ne’e dezenvolve bazeia ba amostra estudante universitáriu nain-525 iha universidade sira iha Portugal no 86% hosi estudante sira ne’ebé priense kestináriu mak ‘feto klosan’ ho idade média 25. Hosi dadus hatudu katak 70.32% hosi kazu haruka imajén ho karáter seksuál ne’e ba ninia namoradu(a) no 11.87% ho esperansa katak ho haruka imajén sira hanesan ne’e hodi bele iha relasaun namoru. Besik 9% hosi hahalok ne’e sai ona hanesan alvu ba ameasa ne’ebé maihosi mane klosan sira.

To’os na’in Agustinho no Veronica Maia hosi Suku Cowa, Balibo, Bobonaro sustenta sira nia moris ho agrikultura hamutuk ho família sanulu-resin-nein (16) sira seluk iha Cowa. Austrália nia programa TOMAK Timor-Leste tulun to’os-na’in sira hanesan Agustinho no Veronica hodi kuda ai-hán nutritivu uza prátika agrikultura foun, no dezenvolve sira nia to’os sai hanesan negósiu ne’ebé mak fó lukru. “Ami agradese tebes ba TOMAK tanba fornese ona mai ami formasaun kona ba prátika ne’ebé mak di’ak liu kona-ba kuda fore-rai nian. Ami sempre uza hela de’it prátika tradisionál. Maibé ho TOMAK nia apoiu, daudaun ne’e ami hatene ona oinsá sukat fini ba fore-rai no mós fasil mai ami hodi hamoos du’ut sira mak moris iha fore-rai nia leet.” Nune’e ho servisu naton de’it bele hetan ona kolleita barak no bele hetan osan barak bainhira faan ai-hán ne’ebé sira kuda.

Dili, 20 Fevereiru 2020 – Prezidente Repúblika (PR) Francisco Guterres Lú Olo, iha loron 20 Fevereiru, simu karta kredensiál hosi Embaixadór akreditadu na’in-6 ba Timor-Leste (TL), ho objetivu atu hametin liután kooperasaun bilaterál. Embaixadór na’in-6 la rezidente, ne’ebé entrega karta kredensiál ba PR mak hanesan Embaixadór Repúblika Xile ba TL Gustavyares Ossandon, Embaixadór Ukránia ba TL Olenxande Nechyotaylo, Embaixadór Repúblika Franseza Oliver Chambard, Embaixadór Repúblika Túrkia Mahmut Erol Kiliç, Embaixadór Repúblika Izlámika Iraun Khoush Heikal Azad no Embaixadór Repúblika Ejitu Ashraf Mohamed Mouguib Sultan. Iha sorumutu bilaterál ne’e, PR hato’o agradesimentu ba Xefe Estadu hosi nasaun sira ne’ebé akredita nia Embaixadór sira mai TL no husu atu hamutuk ho Ministériu Negósiu Estranjeiru no Kooperasaun (MNEK) hodi hametin liután relasaun bilaterál no multilaterál. Diretór Jerál MNEK Jorge Camões hateten, TL kompromete atu fortifika kooperasaun bilaterál ho nasaun ne’ebé ohin aprezenta karta kredensiál. Iha enkontru ne’e, Embaixadór sira hato’o mós apresiasaun hodi admira ho demokrasia ne’ebé TL atinji ona.

Reinu Unidu, 19 Fevereiru 2020 – Reinu Unidu sei la simu traballadór estranjeiru ne’ebé la kualifikadu - ‘sei afeita ba  traballadór sira ne’ebé servisu iha fábrika, otél no restaurante sira’ nune’e mós sira ne’ebé la hatene ko’alia Inglés. Regra ne’ebé hanesan mós sei aplika ba estudante sira – tenke hatene ko’alia Inglés, oferta hosi Universidade Británika no prova atu bele sustenta moris iha Reinu Unidu. Medida ne’ebé Governu Británika aprezenta iha Kuarta-Feira (19/02), introduz sistema bazeia ba pontus, ne’ebé inspiradu hosi sistema Australianu, ne’ebé sei determina imigrante sira ne’ebé mak bele tama iha Reinu Unidu hodi servisu. Serka metade hosi Portugés sira ne’ebé servisu iha Reinu Unidu la kualifikadu tanba halo hela servisu ‘mao-de-obra baratu’. Governu hateten katak medida ne’e atu obriga hasai traballadór sira ne’ebé mai hosi liur hodi halo ‘servisu mao-de-obra baratu’ atu nasaun halo ‘kontrolu absolutu’ ba iha fronteira hodi kumpri Brexit ne’ebé eleitoradu sira vota bá. Regra foun ne’e tuir estimativa sei aplika komesa Janeiru 2021 depois Reinu Unidu husik tiha akordu livre movimentu no merkadoria Uniaun Europeia nian. Tuir regra foun, atu servisu iha Reinu Unidu imigrante tenke to’o 70 pontus – Nível Inglés ne’ebé presiza (seidauk defini) vale 10 pontus, Padriñu/Esponsor vale 20 pontus, Oferta servisu ne’ebé adekuadu ho nível edukasaun vale 20 pontus no manan saláriu liu 25.600 Libras kada tinan vale 20 pontus.

Dili, 24 Fevereiru 2020 - Primeiru-Ministru Taur Matan Ruak, segunda-feira ohin iha Palasiu Governu-Dili, simu iha audiénsia, Prezidente Grupu Sacom Energy Lda, Abilio Araújo, hodi ko’alia kona-ba dívida kompañia Sacom nian iha Governu liu dólar amerikanu 22 milloins ne’ebé Governu seidauk selu hotu. Tuir Prezidente Sacom Energy ne’e katak, nia kompriende difikuldade Governu nian oras ne’e daudaun, maibé hein katak bele selu hodi kompañia bele asegura fornesimentu tuir mai, tanba kompañia iha kompromisu hakarak kontinua apoia Timor-Leste ba oin iha área enerjia nian. “Ha’u husu enkontru ho Sr. Primeiru-Ministru. Mai ko’alia liuliu atu fó hatene de’it katak Kompañia Sacom enerjia agora daudaun ne’e, buka apoiu nafatin ita-nia rain, ita-nia Estadu ne’ebé hatama mina ba Betanu iha tempu Natal nian, litru juta 14, ne’ebé ahi eletrisidade lakan iha Natal to’o Ano Novo, horibainrua foin hatama tan litru juta 17, ne’ebé ahi agora sei lakan nafatin, maibé ha’u dehan ba nia katak, Governu seidauk selu hamutuk liu juta 22 dólar amerikanu, pois ha’u dehan katak kompriende difikuldade sira ne’e, mas ha’u dehan hare hela ba tanba ita sosa selu kedas i mai fornese selu tarde la hatene los nusa?” dehan Prezidente Grupu Sacom Energy Lda, Abilio Araújo.

Dili, 18 Agostu 2020 – Prezidente Tribunál Rekursu Deolindo dos Santos informa katak, sei harii tán Tribunál Distritál foun tolu iha munisípiu Ermera, Vikeke no Maliana, hodi hakbesik liu tán justisa ba povu. Deolindo hato’o ida ne’e hafoin hasoru malu ho Prezidente RDTL Francisco Guterres Lú Olo, ohin, iha palásiu prezidensiál, Dili. Funsionamentu ba julgamentu kazu iha Ermera, Vikeke no Maliana durante ne’e hala’o liuhosi Tribunál Movel no rejista iha Tribunál Baukau, Dili, Suai no Oekusi, tanba ne’e númeru prosesu akumuladu aas tebes. Atu harii tán Tribunál foun, presiza halo revizaun ba Lei Organizasaun Judisiária. Tanba ne’e, Prezidente Tribunál Rekursu sei koopera ho Governu no Parlamentu Nasionál ba revizaun Lei Organizasaun Judisiária.

Díli, 22 Fevereiru 2020 – Partidu Kongresu Nasionál ba Rekonstrusaun Timór (sigla Portugés, CNRT) ne’ebé lidera hosi Kay Rala Xanana Gusmão, forma koligasaun foun ba governu Timor-Leste hafoin mosu ‘Impase Polítiku’. Partidu polítiku neen (6) ne’ebé forma koligasaun konsiste hosi CNRT, Partidu Demokrátiku (PD), Partidu Klibur Haburas Unidade Nasionál Timor Oan (KHUNTO), Uniaun Demokrata Timorense (UDT), Partidu Unidade Dezenvolvimentu Demokrátiku (PUDD) no Frente-Mudansa. Iha loron Sabadu (22/02), partidu hirak ne’e asina ona akta koligasaun hodi forma ‘Governu Konstitusionál Dasiak ’ iha sede Partidu CNRT, Bairu Grilos, Díli. Enkuantu, Partidu Frente Revolusionáriu ba Timor-Leste Independente (FRETILIN) no Partidu Libertasaun Populár (PLP) sei sai nu’udár opozisaun iha Governu Dasiak. “Ami sei hapara Impase Polítiku no ami asina ona akta. Ami fiar katak asentu 34 ne’e sei garante estabilidade governu foun nian”, afirma Prezidente CNRT Xanana, iha konferénsia ne’e. Prosesu asinatura akta ne’e reprezenta hosi Prezidente no Sekretáriu Partidu ida-idak nian no marka mós prezensa hosi manán na’in ‘Nobel da Paz 1996’, José Ramos Horta. Atualmente, figura Ramos Horta nu’udár kandidatu ida forte liu atu sai Primeiru-Ministru Governu Dasiak nian. Xanana akresenta katak, se impase polítiku ne’e husik de’it no laiha kontrolu, sei lori problema boot ba ekonomia no sei halo nasaun sai vulnerável. Partidu FRETILIN hetan kadeira 23 no PLP hetan 8, nune’e, kadeira opozisaun ho totál 31 iha Parlamentu Nasionál.Planu Programa ne’ebé governu foun ne’e sei halo mak atu kontinua programa governu daualuk nian bazeia ba planu estratéjiku, inklui kontinua prosesu negosiasaun fronteira terestre no marítima ho Indonézia hodi hetan solusaun justu.Maski Partidu hirak ne’e forma ona koligasaun governu foun, maibé desizaun ikus nafatin iha Prezidente Repúblika Francisco Guterres Lu Olo nia liman, katak sei aseita ho solusaun ne’e ka avansa ba eleisaun antesipada daruak.

Ministru Interiór Turkia, Suleyman Soylu afirma katak, rai nakdoko ho eskala magnitude 5,7  ne’ebé akontese iha Domingu (23/02) ne’e, rezulta ema na’in-8 mate inklui labarik na’in-3 iha Turkia parte lorosa’e, no estraga edifísiu 1.066.  Maski nune’e, episentru ka pontu orijen rai nakdoko ne’e mai hosi rejiaun fronteira entre Turkia no Iraun. Insidente natural ne’e akontese iha tuku 08:55 dadeer no iha profundidade kilómetru 5 bazeia ba relatóriu hosi Sentru Sismolójiku Mediteráneu Europeu (sigla Inglés, EMSC). Maibé, iha diferensa ho Turkia, Autoridade hosi Iraun la relata vítima mate ruma. “Akontesimentu ne’e rezulta ema balu mate no akontese mos iha suku haat seluk”,  afirma Governadór Van, Mehmet Bilmez. Enkuantu, iha Iraun, Autoridade sira informa liuhosi sira nia mídia katak, ekipa resgate sira desloka ona ba fatin akontesimentu. To’o oras ne’e, seidauk simu relatóriu relasiona ho vítima mate ka destrusaun ruma iha Iraun.Molok ne’e, akontese ona rai nakdoko iha Elazig, Turkia, iha 26 Janeiru liubá.

Nijéria, 13 Dezembru 2020 – Grupu Boko Haram ne’ebé mundu koñese nu’udar grupu terorista izlámiku, halo atake ba komunidade sivíl iha suku Toumour, rejiaun Diffa, iha Nijéria, iha domingu (13/12) ne’e, no hamate ka oho ema na’in-27, tuir mídia France24 informa. AFP haktuir, ofisiál autoridade ida ne’ebé lakohi atu temi nia naran, informa katak iha mós komunidade sivíl barak mak kanek no balu lakon tiha. “Iha vítima balu mate ka kanek tanba kilat-musan, seluk hetan sunu iha sira-nia uma laran no ahi hán sira to’o mate”, ofisiál ne’e akresenta. Tuir nia, iha uma entre 800 to’o 1.000 mak hetan sunu inklui transporte barak mak hetan estragus iha akontesimentu refere. Kronolojia akontesimentu, France24 haktuir, kuaze ema na’in-70 hosi grupu Boko Haram to’o iha Toumour ho la’o ain de’it, hafoin sira hakat liu tiha mota Chad, sira halo kedas atake durante oras tolu nia laran.

Dili, 24 Fevereiru 2020 – Prezidente Repúblika (PR) iha nia diskursu iha okaziaun konferénsia selebrasaun aniversáriu ba dala-10 funsionamentu Komisaun Anti Korupsaun (KAK) hateten katak korrupsaun hamosu instabilidade governativa no atraza dezenvolvimentu ekonómiku ita Timor-Leste. “Ita preokupa ohinloron ho korrupsaun ne’ebé booot babeibeik iha ita-nia rain, liuliu ho prátika husi ajente públiku sira. Tanba korrupsaun aas, instituisaun sira labele halo servisu ho efisiénsia no situasaun ida ne’e la favorese negósiu atu hetan susesu. Korrupsaun hamosu instabilidade governativa no atraza dezenvolvimentu ekonómiku iha ita-nia rain. Korrupsaun la’ós prejudika de’it ekonomia no funsaun administrativa maibé ameasa mós ita-nia soberania nasional. Tanba ne’e, ita labele pratika no labele sai kúmplise ba sesé de’it ka husik liu lala’ok aat ne’e, liuhusi dalan ne’ebé de’it.” Dehan PR.

Manufahi, 24 Fevereiru 2020 – Ministru Ensinu Superiór, Siénsia no Kultura (MESSK), Longuinhos dos Santos, partisipa iha serimónia Aniversáriu ba dala-3 no Dies Natalis Institutu Politékniku Betanu (IPB) Kay Rala Xanana Gusmão, iha Manufahi. Iha intervensaun, MESSK hateten katak xavi ba susesu mak ‘Edukasaun’. “Ho laran luak la haluhan atu hato’o ha’u-nia agradesimentu ba dosente no estudante sira, ne’ebé hatudu kompromisu, esforsu no espíritu sakrifisiu iha prosesu ensinu no aprendizajen, ne’ebé dala ruma mos la’os fasil”, katak Longuinhos do Santos. Longuinhos hatutan, “Se ita hakarak Timor-Leste iha dezenvolvimentu ida sustentável, ita presiza investe iha edukasaun ida ho kualidade, hanesan Prezidente Estadus Unidus Amerika, Barack Obama temi netik ona: “Education is the key to success”. Edukasaun mak xavi ba susesu. Ho razaun ida ne’e, maka ita tenke aposta maka’as iha kualidade, reforsa formasaun dosente sira nian, kondisaun aprendizajen, pertinénsia kurríkulu no dimensaun sira seluk”. MESSK hateten katak, IPB sei hasoru hela dezafiu oioin, maibé neineik ba beibeik bele hadi’a kondisaun no bele atinji objetivu, nune’e IPB bele sai hanesan referénsia iha Timor-Leste rasik. Iha intervensaun ikus, MESSK lori Ministériu Ensinu Superiór, Siénsia no Kultura nia naran, hato’o felisitasaun ba IPB nia Dirijente, Profesór no Estudante sira ba tinan tolu aniversáriu IPB.

Dili, 24 Fevereiru 2020 - Ministru Obras Públikas (MOP), Salvador Pires, hateten esforsu Governu Konstitusionál daualu (VIII) nian ba projetu 143 ne’e mak selu ona projetu 97 ne’ebé iha kontratu no realiza konstrusaun fíziku iha tereñu. Ba projetu 46 laiha kontratu ne’ebé Governu seidauk selu daudauk ne’e iha ona Ministériu Públiku (MP) hodi investiga. “Projetu 143, ami selu ona 97 projetu ne’ebé mak iha kontratu maibé bazeia ba prestasaun servisu iha tereñu, oinsá instalasaun fíziku no faktura ne’ebé sira hatama ita halo pagamentu. Agora 45 seidauk iha ne’e ita-boot sira tuir hela katak sei iha prosesu Tribunál, prokuradoria sira, sira halo hela investigasaun ba sira ne’ebé mak kontratu laiha, se Tribunál haruka selu ha’u hanoin Governu dasia sei realiza,” Ministru informa ba jornalista sira, hafoin asisté serimónia asinatura no entrega karta aseitasaun ba empreza konsultoria nasionál no internasionál sira, iha edifísiu DNEPCC, Rai-Kotu, Dili. Ministru Obras Públikas informa, pagamentu ona ba projetu 97 tanba projetu sira ne’e iha kontratu no realizasaun servisu iha tereñu, depois kompañia sira hatama faktura ba MOP hodi halo pagamentu. Aliendé ne’e, antes Governu atu selu tékniku Obras Públikas no Ajénsia Dezenvolvimentu Nasionál (AND) halo uluk verifikasaun ba realizasaun físiku projetu nian iha tereñu, depois mak Ministru aprova hodi halo pagamentu. Montante orsamentu ne’ebé prevé ba selu projetu 143 mak hamutuk millaun $200 resin, daudauk ne’e ezekuta ona orsamentu millaun 105 resin ba projetu 97. Ministru afirma, ho situasaun polítika atuál karik iha mudansa Governasaun, espera katak Governu tuir mai bele realiza rekomendasaun ba projetu 46 husi MP.

Dili, 19 Agostu – Prezidente Repúblika (PR), Francisco Guterres Lú Olo dehan, Lei-Inan ka Konstituisaun la temi katak sidadaun sira bele obriga Prezidente Repúblika atu rezigna-an. Lú Olo hateten ida ne’e wainhira partisipa selebrasaun santa misa ba komemorasaun loron FALINTIL, iha Motael. “Konstituisaun la hateten katak sidadaun sira ezije obriga Prezidente atu rezigna-an fali hosi nia kargu. Ida ne’e Konstituisaun la hateten. Prezidente ne’e povu mak hili, la’os grupu mak hili. Tenke tau ita-nia an tuir Konstituisaun. Liberdade no demokrasia ba ema hotu-hotu atu bele halo, maibé tenke la’o tuir nia dalan”, dehan Prezidente Repúblika Lú Olo. Selebrasaun misa ne’e parte ida hosi atividade komemorasaun loron FALINTIL nian ne’ebé monu iha 20 Agostu, hodi fó onra no Gloria ba luta-na’in FALINTIL sira.

Dili, 26 Febereiru 2020:  Primeiru-Ministru (PM) Taur Matan Ruak, iha Segunda-Feira horsehik (24/02), hatama ona nia karta pedidu demisaun ba Prezidente Repúblika (PR) Francisco Guterres Lú Olo, tanba ne’e, tersa-feira ohin, Xefe Estadu konvida PM ba iha Palasiu Prezidente Nicolau Lobato, Dili, hodi ba aprofunda liután intensaun karta demisaun ne’e. PM Taur hateten katak maske hatama ona nia karta demisaun ba PR, maibé enkuantu PR seidauk dekreta, sei kontinua serbisu normal hanesan Primeiru-Ministru hodi garante atividade governativa nian. “Ne’e enkontru ida ke S.E. Sr. Prezidente Repúblika mak konvoka, atu ko’alia ho S.E. Sr. Prezidente da Repúblika, tanba ha’u hatama karta ida, manifesta ha’u-nia intensaun ba demisaun, i ohin ha’u ko’alia ho S.E. Sr. Prezidente, soké último palavra ne’e ba sua exelénsia, tuir ita-nia konstituisaun, só  pedidu demisaun ne’e válidu, kuandu Prezidente dekreta ona i enkuantu seidauk iha, ha’u kontinua hanesan Primeiru-Ministru ba garante ita-nia atividades governativa  iha ita-nia rain”, esplika Xefe Ezekutivu ba jornalista sira hafoin remata enkontru ho xefe Estadu. Hatán ba jornalista razaun hatama pedidu demisaun, Xefe Governu hatán de’it katak, tanba iha ona koligasaun foun.

Dili, 27 Fevereiru 2020 – Timor-Leste sai uma-na’in ba Semináriu Forum Rejionál ASEAN (sigla Inglés, ARF) hodi ko’alia kona-ba ‘Rezolusaun Disputa no Direitu Tasi Nian’, hahú hosi 27 to’o 28 Fevereiru 2020, iha salaun enkontru Ministériu Finansa. Semináriu internasionál ne’e sei ko-prezididu hosi Timor-Leste, Austrália no Malázia, no sei partisipa hosi membru Estadu ARF na’in-120. Xefi Negosiadór Fronteira Marítima, Xanana Gusmão, sei hato’o mós diskursu prinsipál iha enkontru refere durante sesaun abertura. Objektivu hosi Semináriu ARF ne’e atu fornese forum espesífiku ida ba estadu sira hodi diskute rezolusaun disputa relasiona ho direitu tasi nian iha rejiaun, no sei foti ezemplu hosi esperiénsia rejionál, peritu no akadémiku sira, hodi ezamina kazu anteriór sira, liuliu kona-ba prosesu konsiliasaun iha estabelesimentu fronteira marítima permanente entre Timor-Leste no Austrália liuhosi Komisaun Konsiliasaun UNCLOS. Timor-Leste no Austrália nu’udár nasaun dahuluk ne’ebé uza Komisaun Konsiliasaun hodi estabelese fronteira marítima. Tratadu Fronteira Marítima ne’ebé asina ona iha 30 Agostu 2019 sai hanesan pasu importante ba nasaun rua nia relasaun bilaterál, ba UNCLOS no ba direitu internasional. ARF hanesan forum konsultativu rejionál ida, kompostu hosi nasaun partisipante 27 hodi fahe hanoin kona-ba asuntu seguransa iha rejiaun Ázia-Pasífika. Timor-Leste hetan konvite hodi hola parte iha ARF iha 2005. Timor-Leste nu’udár nasaun partisipante ba ARF ne’ebé ativu no sai ona uma-na’in ba semináriu ARF iha tinan 2011, 2017 no 2019. Esperiénsia hirak ne’e haforsa Timor-Leste nia prosesu adezaun ba ASEAN, liuhosi partisipa no organiza eventu ASEAN ho kapasidade tomak. Austrália no Malázia mós suporta Timor-Leste nia aspirasaun atu adere ba ASEAN.

Dili, 27 Fevereiru 2020 - Sekretáriu Estadu Igualidade Inkluzaun (SEII) liuhosi Diresaun Nasionál Abordajen Integrada Jéneru liuhosi Departamentu Kapasitasaun Feto (DNAIJKF) iha Ekonomia, hala’o Workshop Sensibilizasaun Deklarasaun Maubisse Daruak (II). Iha sesaun abertura, Diretór Jerál Armando da Costa, ne’ebé akompaña mós hosi Diretora DNAIJKF Maria Filomena Babo Martins, akresenta katak, Deklarasaun Maubise espesífiku ba de’it dezenvolvimentu ekonomia feto rurál ho razaun, adopta no deklara ona iha loron internasionál feto rurál, 15 fulan Outubru tinan 2015 iha Maubisse. Objetivu hosi workshop ne’e, hodi halo planu asaun nune’e bele hamosu mudansa iha ekonomia feto iha moris familia to’o iha nível rurál sira. Deklarasaun Maubise sai hanesan komitmentu ida ne’ebé hatuur ona iha planu no sistema ne’ebé UPMA estabelese, nu’udar dalan ba futuru hodi sai mós komitmentu ida wainhira dezenvolve Planu Atividade Anuál. Nune’e, sei integra hotu ba iha Markadór jéneru ne’ebé forma hosi komitmentu 4 mak hanesan Planu Asaun Nasionál Violénsia Bazeia ba Jéneru, Planu Asaun Nasionál 1325, Deklarasaun Maubise no Komitmentu ba rekomendasaun CEDAW. Iha biban ne’e, sei iha aprezentasaun kona-ba Deklarasaun Maubise II, Progresu implementasaun hosi Ministériu implementadór sira no sesaun diskusaun. Partisipante sira iha workshop ne’e mai hosi Ministériu 15, inklui BNCTL ne’ebé asina Deklarasaun Maubisse.

Díli, 25 Fevereiru 2020 - Espoza Prezidenti Repúblika (EPR), Cidália Guterres, sosializa moras kankru ba Estudane Universitáriu UNITAL Becora, Dili atu hasa’e koñesimentu kona-ba moras refere hodi hatene atu prevene. Cidália Guterres haktuir katak realiza sosializasaun ne’e tanba preokupasaun ne’ebé boot liu ba inan feton no foin-sa’e sira atu hatene maka moras kankru susun ne’e saida, tanba konsidera feto nu’udar parseiru importante husi mane sira Iha sosiedade, liuliu iha sosiedade Timor. EPR afirma katak, "Diak liu ita prevene duke ita kura", nune'e apela ba komunidade atu labele moe hodi ko’alia sai bainhira hetan síntoma sira kona-bá moras kankru susun. Tuir EPR, dadus husi Komité Nasionál Moras Kankru katak maioria feto ne’ebé hetan moras kankru ne’ebé mate besik ema na’in-300 no sira ne’ebé konsulta liu ema na’in-800, seidauk sura feto sira seluk ne’ebé laiha asesu ba tratamentu saúde, maioria hetan moras kankru bainhira lori mai Ospitál barak la salva tanba daet ona ba isin lolon sira seluk. Tanba ne’e, sosializasaun ba moras kankru susun importante tebes atu komunidade hatene. Xefe Departementu Sirurjia Ospitál Nasionál Guido Valadares (Sigla Portugés HNGV) haktuir katak, Jeralmente síntoma ba kankru susun nian maka hanesan katar, moras no susun sai mean, bubu hanesan fatuk, mudansa iha susun matan ka susun, mosu kafu’ak iha susun, bubu iha parte kalilin no síntoma seluk tan. Bainhira hetan síntoma sira hanesan ne’e husu ba inan sira atu bele ba lalais hetan atendimentu husi fasilidade saúde ne’ebé besik. Espesialista nee haktuir mós katak, to’o agora seidauk identifika lolos kauza ba moras kankru susun, maibé iha fatór risku balun ne’ebé bele kauza kankru susun nian. Kankru ne’e prosesu abnormal ida ne’ebé akontese iha ita nia isin ho Fatór risku sira ne’ebé kauza maka hanesan, fatór jenétika, feto ne’ebé nunka kous, uza ai-moruk konstrasepsi, menstruasaun sedu liu ou tarde liu, dieta no mós istillu-da-vida.

Dili, 27 Fevereiru 2020 - Ministru Negósiu Estranjeiru no Koperasaun (MNEK), Dionísio Babo Soares ho Embaixadór Uniaun Europeia (UE) ba Timor-Leste, Andrew Jacobs, asina akordu finansiamentu hodi lansa ‘Programa Apoiu Deskonsentrasaun no Dezentralizasaun iha Timor-Leste’. Objektivu hosi inisiativa foun ida ne’e, atu kontribui ba dezenvolvimentu sustentável Timor-Leste nian ne’ebé lori governasaun, administrasaun públika no halo aprosimasaun ba ema hotu la haree ba jéneru, fó atensaun nesesidade no propriedade, espesiál liu ba ema ne’ebé mak moris iha situasaun vulnerável. Serimónia asinatura ne’e hala’o iha Ministériu Negósiu Estranjeiru no Kooperasaun, no marka mós prezensa hosi Vise-Ministru Administrasaun Estatál, Embaixadór Portugal, Deputy NAO, Reprezentante Instituisaun Fransa, Reprezentante UNDP no dirijente hosi Instituisaun relevante sira.

Dili, 27 Fevereiru 2020 - Institutu Nasionál Siénsia no Teknolojia (INCT) organiza semináriu “Debate Sientífiku iha Ámbitu Promove Hanoin Krítiku Nudar Kontribuisaun Sientífika ba Polítika Dezenvolvimentu Sosiu-Ekonómiku iha Timor-Leste”, iha Salaun Ian Martin Balide. Semináriu ne realiza ho objetivu atu fahe informasaun kona ba Isin-rua sedu. Sekretáriu Estadu Arte no Kultura (sigla Portugés, SEAC) Teofilo Caldas, iha nia abertura, dehan katak presija halo peskiza hodi bele identifika fatores ne’ebé mak kontribui ba joven ka adolesente hodi hetan isin-rua no husu INCT atu continua halo peskiza hodi identifika lolós nia impaktu. SEAC apela mos importánsia husi inan-aman sira nia papél atu kontrola ou tau atensaun másimu ba iha oan sira, hodi bele hamenus isin-rua sedu.

Maliana, 27 Fevereiru 2020 – Akontese dezastre ahi-han uma (Asrama Feto) Colégio Infante de Sagres Maliana (COISMA). Akontesimentu ne’e akontese iha besik tuku sanulu kalan. Akontesimentu ne’e la rezulta vítima no estudante sira diak hotu. Kalan ne’e kedas koléjiu oan sira aloka tiha ba iha Kámara tuan Dioseze Maliana nian hodi deskansa.  Bombeiros to’o iha fatin akontesimentu hodi hamate ahi, tuir informasaun katak sasan hanesan livru no roupa la konsege salva tanba ahi-han hotu.

Dili, 27 Fevereiru 2020 – Diretór Jerál Sekretária Estadu Igualdade no Inkluzaun (SEII), Armando da Costa hamutuk ho Diretór Interinu ba Serbisu Multilaterál no Rejionál-MNEK, Jesuino Alves hala’o sorumutu ho reprezentante embaixada sira iha Timor-Leste hodi deskuti preparasaun ba komemorasaun loron Internasionál Feto ne’ebé tuir planu sei hala’o iha Gleno-Ermera. Iha sorumutu ne’e Diretór-Jerál SEII, Armando da Costa hateten katak tinan ida ne’e Governu komemora loron ida ne’e hamutuk ho komunidade internasionál sira ne’ebé prezensa iha Timor-Leste hamutuk ho komunidade lokál sira. Komemorasaun ne’e sei prense ho atividade sira hanesan Lansamentu kronograma istória feto Timor-Leste; vizíta galleria no animasaun ne’ebé sei organiza hosi komisaun organizadora no hosi komunidade internasionál sei aprezenta dansa tradisionál no promove hahan tradisionál hosi kada nasaun ne’ebé marka prezensa iha eventu ne’e. Komemorasaun loron Internasionál Feto sei realiza iha Gleno, Munisípiu Ermera, loron 6 fulan Marsu tinan 2020." Sorumutu ne’e partisipa hosi reprezentante embaixada sira iha Timor-Leste, Diretóra DNAIJKF, Maria Filomena Babo Martins, Xefe departamentu Abordajen Integrada Jéneru, Hermínio Xavier, Xefe departamentu Promosaun, Partisipasaun Feto iha Polítika, José do Rosario.

Dili, 28 Fevereiru 2020 - Servisu Investigasaun Kriminál Navál (sigla Inglés, NCIS) servisu hamutuk ho Eskritóriu Regionál Seguransa (ERS) semana ida ne’e, hodi oferese Semináriu no Treinamentu Tátiku ba PNTL nia Seksaun Anti Terorizmu (SAT). Semináriu ne’e inklui ezersísiu espesífiku ba fundamentu movimentu tátiku iha ambiente área urbana ne’ebé komplikadu wainhira akontese tiru malu. Iha programa Treinamentu, foka liu ba tékniku oinsá mak salva vida ofisiál sira nian. Enkaregadu Negósiu Elias Parra hateten ba partisipante sira,“Instrutór sira sempre gava imi ida-idak no kolega sira hotu nia entusiazmu no servisu maka’as. Imi nia dezempeñu ne’ebé impresivu motiva ami atu buka liu tán oportunidade ba formasaun hamutuk hanesan ida ne’e. Obrigadu ba parseria ida ne’ebé forte no laiha rohan.”

Dili, 28 Fevereiru 2020 - Ministériu Saúde (MS) no OMS halo ona investigasaun konjuntu kona-ba kazu infesaun vírus Corona ba pasiente Vietname ida iha Timor-Leste. Bazeia ba rezultadu investigasaun, ida ne’e ‘LA’OS’ suspeitu kazu ba COVID-19. Individu refere mai hosi Vietname no halo viajen ho ró-ahi Kargu (sigla Inglés: Cargo ship) iha loron 12 Fevereiru no to’o iha portu Dili iha loron 24 Fevereiru. Ema ne’e ‘LAIHA’ sintoma konsitente ba COVID-19. Agora dadaun individu ne’e iha hela observasaun médiku iha ró-ahi laran. Informasaun loloos ba públiku mak ‘LAIHA’ kazu infeksaun Virus Corona iha Timor-Leste!

Baucau, 28 Fevereiru 2020 - Ministériu Obras Públikas (MOP) nia Diresaun Nasionál ba Estradas, Pontes no Kontrolu ba Xeias (sigla portugés, DNEPCC) liuhosi Programa Estrada Rurál ba Dezenvolvimentu (R4D), realiza treinamentu “Training on Surveying using GNSS Instruments and Autocad Civil 3D Road Design” iha Munisípiu Baukau. Treinamentu ne’e halao durante semana ida, hahú hosi loron 24 Fevereiru no remata ohin, ho objetivu atu kapasita supervizór sira husi MOP Munisípiu Vikeke, Lautem no Baukau. Supervizór sira hamutuk nain-25 ne’ebé marka prezensa iha treinamentu refere. Partisipante sira aprende kona-ba Dynamic Cone Penetrometer Test (DCP); Concrete Hammer Test;  Global Navigation Satellite System (GNSS), ne’ebé koalia kona ba Real-Time Kinetik (RTK), Static Processing (setup BMs) no Stakeout Data Design.

Dili, 27 Fevereiru 2020 - Konjuntu Biblioteka Universidade Nasionál Timor Lorosa’e (UNTL) prepara ona atu kontribui ba apredizajen nível ensinu superiór ho ezemplár livru rihun-limanulu-atus-rua –hitulunu-resin-rua (50.272) hodi fó asesu ba referénsia no koñesimentu akadémiku foun iha área oin-oin, ba estudante inklui mós ba dosente no peskizadór sira. Diretór Nasionál biblioteka, José Francisco Mendes, iha biblioteka Sentrál kompleksu INFORDEPE, hato’o ba estudante, dosente no peskizadór sira atu hakbesik ba konjuntu biblioteka iha UNTL.  Konjuntu biblioteka UNTL inklui Biblioteka Sentrál, no biblioteka fakuldade sira hanesan, Biblioteka Fakuldade Medisina i Siénsia Saúde no Siéncias Sociais, Biblioteka Fakuldade Agrikultura, Fakuldade Direitu, Fakuldade Edukasaun Artes e Humanidades, Fakuldade Ekonomia e Jestaun no Biblioteka Fakuldade Enjeñaria no Teknolojia. Aleinde ne’e iha biblioteka seluk ba área espesífiku sira inklui biblioteka iha Sentru Língua Portugeza, Biblioteka Sentru Nasionál Investigasaun Sientífika, Biblioteka Programa Pós-Graduasaun no Peskiza, Biblioteka Sentru Língua Ingleza nomós Biblioteka iha Uma America. Estudante ne’ebé atu asesu biblioteka UNTL tenki tuir oras servisu nian, lori kartaun estudante, sira ne’ebe seidauk hetan kartaun bele aprezenta deklarasaun hosi departamentu, lee no bele empresta livru sira tuir regulamentu ne’ebé iha.

Tókiu, 27 Fevereiru 2020 – Primeiru Ministru (PM) Japoneza Shinzo Abe, informa katak Governu Japonés husu ba eskola hotu-hotu nível Primária no Sekundária iha Japaun hodi fó loron feriadu ba atividade aprendizajen atu evitá vírus Corona. Feriadu sei hahú iha loron 2 marsu to’o abríl tinan ne’e. ”Governu konsidera saúde no seguransa ba labarik sira ne’e importante iha ne’ebé deit”, dehan PM iha reuniaun forsa tarefa governu nian hodi kombaté vírus Corona ou Covid-19 hanesan relata iha Reuters (27/2). To’o agora, autoridade Japoneza konfirma ona kazu vírus corona atus-ida-ualu-nulu-resin-sia (189) iha Japaun no na’in haat (4) mak mate ona. Totál númeru kazu Vírus Corona atus-hitu-lima (705) ne’ebé maihosi roo ho naran Diamond Princess no prosesa iha karantina durante semana rua iha portu Yokohama, Japaun. To’o ema na’in ualu (8) mate afeta ba vírus iha Japaun inklui mos pasajeirus roo Diamond Princess na’in haat (4). Autoridade Japoneza mos enfrenta krítika kona-ba maneira responsavél karantina iha roo Diamond Princess tanba pasajeirus atus-hitu (700)  iha roo ne’e hetan rezultadu positivu ba VÍrus Corona.

Dili, 28 Fevereiru 2020 - Gabineti Primeiru Ministru Timor-Leste fahe ba públiku informasaun kona-ba Surtu Vírus Corona ka COVID-19 ne’ebé atualiza hosi Organizasaun Mundiál ba Saúde (OMS) iha loron 27 Marsu 2020. Tuir dadus hosi OMS nian, globalmente kazu Vírus Corona iha 82.294 kazu ne’ebé konfirma ona no hosi total ne’e iha kazu foun hamutuk 1.185.  Xina nu’udar nasaun risku tebes ba Vírus Corona - iha  78.630 Kazu ne’ebé konfirma ona no vítima ne’ebé mate hamutuk na’in 2.747. Vírus Corona alarga ona ba nasaun hamutuk 46 no nasaun ne’ebé afeitadu makaas aleinde Xina mak Korea ne’ebé iha 1.595 kazu, Itália iha 453 kazu, Japaun iha 189 kazu no Iraun iha 139 kazu. Nasaun sira seluk nia kazu sei menu hosi 100 no Timor-Leste agora dadaun sei livre hosi Vírus Corona.  Governu liuhosi Ministeriu Saude kria ona ekipa Task Force ho Ministériu Relevante, serbisu hamutuk Reprezentante OMS iha Timor-Leste halo hela preparasaun hodi halo prevensaun ba kazu KOVID-19.

Dili, 28 Fevereiru 2020 - Unicef Timor-Leste realiza no envolve-an iha atividade inovasaun durante semana ida, hahú hosi loron 24 Fevereiru to’o ohin, ne’ebé inklui mós funsionáriu inspiradór husi D-Lab Institutu Teknolojia Massachusetts (sigla Inglés MIT), Insper Brazil no Politékniku Singapura, hodi ezamina ideia no maneira foun ne’ebé bele projeta no implementa programa ba labarik sira iha rai-laran. Durante atividade, iha ekipa neen (6) ne’ebé hamosu ideia brillante neen (6) kona-ba hadi’a nutrisaun, rejistu ba nasimentu, uzu ba Teknolojia Informasaun no Komunikasaun (sigla portugés, TIC) iha edukasaun, kapasita profesór sira no oferese oportunidade ba joven sira. Ekipa mos kria naran inovativu ba ideias hirak ne’e hanesan Nabilan Fitun Kiik, Magical Spoon no seluk tan.  Wainhira atividade ne’e remata, ekipa ida-idak halo aprezentasaun ba sira nia ideia, liuhosi kriasaun no konstrusaun modelu ba utilizasaun prátika ideia iha vida reál.

Dili, 28 Fevereiru 2020 - Prezidente Autoridade RAEOA-ZEESM, José Luis Guterres, hala’o enkontru ho Embaixadór Korea ba Timor-Leste, Lee Chinbum. Iha Enkontru ne’e, Prezidente Autoridade (PA) husu Governu Koreanu hodi apoia hadi’a kondisaun bázika povu Atoni sira nian hanesan Bee Moos no Saneamentu, ekipamentu eskola nian no saúde. Hatán ba ida ne’e, embaixadór sei diskute ho Ajénsia KOICA hodi responde ba pedidu refere. Iha parte seluk, Lee Chinbum informa ba José Luis Guterres katak sei iha vizita hosi família Militár Koreanu ne’ebé mate iha Oekusi wainhira hala’o knaar ba Manutensaun Pás hamutuk ho Misaun ONU iha tinan 1999. Vizita ne’e sei hala’o iha fulan Maiu tinan 2020, nune’e Embaixada husu apoiu Autoridade durante vizita refere. Informa mós katak Governu Koreanu sei konstrui Sentru Memoriál Koreanu iha Oekusi, ne’ebé sei sai fatin aprendizajen lian Korea no Taekwondo. Tuir planu, sei hatuur fatuk dahuluk ba konstrusaun edifísiu ne’e iha fulan Marsu tinan ida ne’e. Hatán ba ida ne’e, PA hateten katak Autoridade sei fornese apoiu tomak ba planu hirak ne’ebé Governu Koreanu planeia ona iha Oekusi.

Dili, 28 Fevereiru 2020 – Konsellu Ministru (KM) iha enkontru ordináriu ne’ebé lidera hosi Priméiru Ministru (PM), Taur Matan Ruak, iha Palásiu Governu, aprova proposta deliberasaun ba ajudikasaun kontratu fornesimentu kombustível ba Sentrál Elétrika Hera Lote-1 ne’ebé aprezenta hosi Ministru Obras Públikas (MOP), Salvador Pires. KM deside kompañia MATO Unip. Lda, mak sei fornese kombustível ba Sentrál Elétrika Hera Lote-1 hamutuk ho kompañia ETO Unip. Lda. Dileberasaun ba kontratu ne’e aprova hodi garante fornesimentu enérjia eletrisidade ba teritóriu Timor laran tomak, esesaun Rejiaun Administrativa Espesiál Oekusi Ambeno (RAEOA) no Ataúro.  Governu aprova ajudikasaun ba kontratu ne'e bazeia ba proposta no relatóriu tékniku hosi Komisaun Nasionál Aprovizionamentu (sigla POrtugés, CNA) no sei haruka ba atu hetan vistu préviu husi Kámara Kontas tuir lei ne'ebé iha.

Indonézia, 27 Fevereiru 2020 – Iha posibilidade katak ema sira iha Indonézia sei hasoru situasaun difísil atu sosa liis-mutin durante férias Ramadan iha tinan ne’e se nasaun refere la konsege hetan importasaun hosi Xina iha tempu badak, katak Autoridade ida. Xefe Ajénsia Reziliénsia Alimentár (sigla Indonéziu, BKP), Agung Hendriadi hateten katak iha Kinta ne’e armazenamentu liis-mutin tun ona ba tonelada 80,000. Ho konsumu liis-mutin besik tonelada 46.000 kada fulan, estoke atuál sei sufisiente de’it to’o fulan Abríl. To’o oras ne’e, Ministériu Komérsiu emite de’it karta permisaun importasaun tonelada 66.000, hosi tonelada 103.000 ne’ebé Ministériu Agrikultura rekomenda. Agung husu ba Ministériu Komérsiu atu emite permisaun importasaun liis-mutin ho tonelada 80.000 atu bele kompleta nesesidade doméstika. “Ami mós tenta hela atu importa hosi nasaun seluk hanesan Índia no Tailándia ne’ebé prodúz mós liis-mutin”, katak Agung hafoin halo diskusaun ho Kámara Komérsiu Indústria Indonézia, Kinta ne’e iha Jakarta. Esforsu importasaun ikus ho objetivu atu mantein fornesimentu  no evita folin labele sa’e iha situasaun pandémia surtu vírus corona. COVID-19 nu’udár kauza ne’ebé afeita ba diminuisaun fornesimentu liis-mutin hosi Xina, no hasa’e folin merkadoria iha Indonézia.

Dili, 27 Fevereiru 2020 – Organizasaun Mundiál ba Saúde (OMS, sigla Inglés WHO) iha Timor-Leste rekomenda maneira hirak ne’ebé importante tebes ba ema hotu-hotu atu halo tuir hodi prevene-an hosi risku infesaun COVID-19. Maneira esensiál hirak ne’e mak hanesan tuir mai:•    Fase Liman ho sabaun no bee ka uza desinfetante alkol;•    Taka inus no ibun ho lensu ka liman sikun wainhira me’ar ka fani;•    Labele hakbesik an ba ema sira ne’ebé iha sintoma inus metin ka gripe;•    Te’in na’an no manu-tolun to’o tasak hafoin bele hán;•    Labele hakbesik an ba animál fuik ka sira ne’ebé ita hakiak sein iha protesaun. Dalan importante hirak tuir mai, rekomenda tebes ba negósiu na’in no emprezáriu sira atu halo tuir hodi prevene diseminasaun Virus Corona iha fatin servisu.•    Mantein servisu fatin moos no ijiéniku;•    Promove fase liman ho kuidadu no regulár;•    Promove ijiene respiratóriu di’ak;•    Konsulta konsellu nasionál viajen molok halo viajen ho objetivu negósiu ruma;•    Wainhira COVID-19 disemina ona iha komunidade, fó hanoin ba sira ne’ebé moras atu hela de’it iha uma. Wainhira no iha ne’ebé mak ita uza Máskara?•    Wainhira sente iha difikuldade dada iis no me’ar;•    Wainhira halo tratamentu ba ema ho sintoma respiratóriu;•    Ba pesoál saúde hotu-hotu tenki uza wainhira halo tratamentu ba pasiente ho sintoma respiratóriu;•    La presiza ba komunidade sira atu uza wainhira laiha sintoma respiratóriu.

Dili, 28 Fevereiru 2020 - Komisaun organizadora ba selebrasaun loron Veteranus, ne’ebé lidera hosi Virgílio Smith, ho ekipa halo reuniaun ho Prezidente Parlamentu Nasionál, Arão Noé Amaral, iha Gabinete Prezidente nian. Objetivu hosi reuniaun ne’e, komisaun organizadora aprezenta programa serimónia loron Veteranus ne’ebé sei hala’o iha loron 3 Marsu 2020. Aleinde ne’e, komisaun organizadora mós fó ‘briefing’ ba Prezidente Parlamentu Nasionál ne’ebé sei prezide Arriar (hatun) Bandeira nian iha komemorasaun ne’e. Programa ba selebrasaun loron Veteranus sei hahú hosi loron 1 to’o 3 Marsu 2020,  nune’e iha loron dahuluk sei iha misa iha Jardim dos Heróis Metinaro tuku 09:00 OTL, ba loron daruak komisaun organizadora halo semináriu ida hodi konvida líder nasionál sira atu bele fahe esperiénsia no istória rezisténsia nian, no iha loron datoluk nian ba serimónia ne’e sei fahe ba parte rua dahuluk sei hasa’e Bandeira FRETILIN, FALINTIL no CNRT, hafoin ida-ne’e iha loraik ba hatun Bandeira nian sei prezide hosi Prezidente Parlamentu Nasionál.

London, 29 Fevereiru 2020 – Liverpool ameasadu la sai kampeaun ba Liga Ingléza iha periodu 2019-2020 ne’ebé agora dadauk lao hela tanba  kauza Vírus Corona ne’ebé bele hapara jogu “Premier League”. Atualmente ekipá Jurgen Klopp iha klasifikasaun a’as iha Liga Ingléza ho pontus hitu-nulu-resin-sia (79) husi jogu ruanulu-resin-hitu (27) ne’ebé hala’o tiha ona. Liverpool iha pontus ruanulu-resin-rua (22) husi konkorente ne’ebé besik, Manchester City ne’ebé iha segundu lugar ho pontus limanulu-resin-hitu (57). Reds Presiza de’it manan tan dala-haat (4) hodi bele sai kampeaun “Premier League” tinan ne’e. Ho rezultadu ne’e Liverpool iha oportunidade bo’ot hodi finalíza sira ninia jejun  ba Tasa ‘Premier League’ ne’ebé durante tinan tolu-nulu (30) nia laran ona. Maske nune’e, Liverpool no nia-adeptu sira senti katak kampeaun ba dala sanulu-resin-sia (19) ba sira iha tinan ne’e sai ameasadu relasiona ho Vírus Corona ne’ebé espalla ona iha kontinenti Europeia. Mídia balu iha Reinu Unidu, The Telegraph no The Sun haklaken katak “Premier League” iha posibilidade sei hapara durante periodu fulan rua (2) atu prevene Vírus Corona nia da’et ba territóriu Reinu Unidu.

Ainaro, 28 Fevereiru 2020 -  Sekretáriu Estadu Protesaun Sivíl (sígla portugés SEPC), Alexandrino de Araújo, akompaña hosi Diretór Nasionál Bombeiros Claudiu da Silva estabelese korpu Bombeirus iha Munisípiu Ainaro. Iha biban ne'e SEPC informa katak iha estabelesimentu ne'e destaka mós membru hosi korpu Bombeirus Nasionál nain haat (4) ba tempu provizóriu, tanba rekrutamentu korpu Bombeirus ba Munisípiu Ainaro sei iha prosesu nia laran. Ekipamentu kareta tolu (3) hanesan, Auto Komandu 1, Lizeiru 1 no Auto Tanki 1 hodi hala’o atendimentu emerjénsia ba vítima ne’ebé  infrenta dezastre naturais iha Munisípiu Ainaro. Orsamentu ba sosa kareta Bombeiros refere  ho montante $70.000  (rihun-hitunulu dolar amerikanu), ne'ebe  tuir ita nia lei aprovizonamentu no espsifikasaun liuhosi tenderizasaun.

Vikeke, 29 Fevereiru 2020 - Sekretáriu Estadu Formasaun Profisionál no Empregu (SEFOPE) Julião da Silva, ofisiálmente lansa Sentru Estudu Dezenvolvimentu Vikeke (SEDEV) hodi bele fó formasaun ba joven sira. Iha serimónia lansamentu, governante ne’e hateten katak edukasaun no saúde nu’udar área rua ne’ebé importante atu investe bá, tanbá hanesan pasaporte ba ita hodi bele hala’o viajen moris ba iha sosiedade. Nia mós husu ba estrutura SEDEV atu iha vontade diak hodi fó formasun ba joven sira, la’ós de’it ohin lansa no aban-bainrua taka fila-fali. SEFOPE orienta SEDEV atu fó formasaun ba joven sira iha Viqueque tuir nesesidade merkadu indústria presiza, labele merkadu presiza buat ida no ita forma joven sira ba fali buat seluk. SEFOPE agradese ba boavontade ne’ebé iha atu bele kapasita joven sira, tanba ema hotu tuir formasaun bele mós redús númeru dezempregu, espera Vikeke bele sai ezemplu ba ema hotu-hotu.

Itália, 29 Fevereiru 2020 – Juventus hapara kedas sesaun treinamentu hotu-hotu no koloka hotu jogadór U-23 iha karantina depois Trio hosi ekipa Serie C Pianese deklara teste pozitivu ba Vírus Corona Señora ida anúnsiu desizaun ne’e, tanba klubu ikus ne’ebé Juventus halakon 1-0 mak Pianese no ho moras ne’ebé maka espalla iha klubu Pianese, afeita ba sira nia jogadór na’in-3 no jerente ekipa. Juventus informa ba jogador U-23 sira atu mantein nafatin iha uma to loron 8 fulan marsu, maibé novaidade di'ak mak seidauk iha ema ida ne’ebé hatudu sintomás moras respiratória. Antes ne’e, ema ne’ebé hetan teste pozitivu ba Vírus Corona iha Itália atinjin ona 1.049, ho totál mate na’in-29. Atualizasaun ikus husi Governu Italía hateten katak total ema afeitadu kuaze aumenta ona ba 1.128. Autoridade sira deklara atu ema hotu-hotu hakmatek iha uma no evita kontaktu ho ema seluk. Aréa ne’ebé afeita barak liu maka Lombardia, Vêneto no Emília-Romanha, enkuantu Bergamo no Milão mos afeita ona. Jogu entre Juventus ho AC Milaun iha Estádiun Allianz ne’ebé marka ona ba sabadu kalan (29/02) sei muda fali ba fulan Maiu oin mai no jogu barak maka sei kansela mos iha loron tuir mai.

Jakarta, 2 Marsu 2020, Prezidente Repúblika (PR) Indonéziu Joko Widodo (Jokowi) anúnsia ohin kona ba kazu dahuluk Vírus Corona (Covid-19), iha Palásiu Estadu Jakarta, Indonézia. Jokowi deklara katak sidadaun Indonézia nain-2, inan (idade 64) ho oan (idade 31), mak konfirmadu pozitivu hetan moras Covid-19, ne’e mos tanba “halo ka hetan kontaktu ho sidadaun Japonés ne’ebé mak komprovadu  vírus Corona”. Konfirmasaun ida ne’e, PR Indonéziu simu hosi Ministru Saúde Indonézia nian. Seidauk iha esplikasaun klaru relasiona ho fatin akontesimentu ba kazu refere. Jokowi dehan deit katak pasiente sira ne’e agora hala’o hela tratamentu iha ospitál.

Dili, 3 Marsu 2020 - Vise Ministra Saúde ba Kuidadu Saúde Primária no Ministra em Exercício, Élia Amaral, simu ekipamentu non médiku hosi Governu Austrália liuhosi Embaixadór Austrália iha Timor-Leste, Peter Roberts iha edifísiu SAMES, Kampung Alor, Dili. Vise Ministra hafoin simu tiha ekipamentu non médiku hirak ne’e agradese ba Governu Austrália liuhosi embaixadór Austrália iha Timor-Leste ne’ebé ho laran tomak bele apoiu ekipamentu non médikus ne’ebé mai ona iha SAMES atu nune’e ita bele utiliza tuir padraun ne’ebé Organizasaun Mundial Saúde (OMS) rekomenda hodi kontrola másimu ba Vírus Corona. Vise Ministra iha biban hateten katak Ministériu Saúde sei halo esforsu másimu liuhosi ekipa komisaun surtu ninian ne’ebé sebisu dezde inisiu estabelesimentu no ekipa refere serbisu maka’as liu-liu halo kontrolu maka’as ba iha fatin pontu de entrada sira hanesan Aeroportu, Portu no fronteira terestres. Vise Ministra mós apela ba populasaun Timor-Leste tomak atu labele pániku ho rumores no labele fiar rumores hosi media sosial nian maibé tau konfiansa ba Ministériu Saúde, bainhira iha deklarasaun ruma hosi Ministériu katak iha suspeita mak ita bele foin konfirma ba públiku. Embaixadór Austrália mós hateten katak ekipamentu ne’ebé governu Austrália entrega ba governu Timor-Leste ne’e tanba Austrália rekoñese katak problema Vírus Corona nu’udar problema mundu tomak nian inklui mós Austrália no Timor-Leste tanba ne’e liuhosi serbisu ida ne’e bele halo preparasaun atu luta hasoru problema ne’e.

Dili, 4 Marsu 2020: Konsellu Ministru (KM) ne’ebé lidera hosi Primeiru Ministru (PM), Taur Matan Ruak, aprova Dotasaun Orsamentu Temporáriu (DOT) ba fulan Marsu 2020 nian ho valór totál 116.449.057 dólares Amerikanu, ne’ebé aprezenta hosi Ministra Finansa (MF) iha ezersísiu, Sara Lobo Brites.

Dili, 04 Marsu 2020 - Ministériu ba Reforma Lejislativa no Assuntus Parlamentares (MRLAP) liuhosi Sekretáriu Estadu ba Komunikasaun Sosiál (SEKOMS) Merício dos Reis “Akara” hamutuk ho Sentru Formasaun Téknika iha Komunikasaun (CEFTEC) loke ofisialmente formasaun ba kualifikasaun nasionál iha área komunikasaun no média ba períodu 2020, iha Muzeu Rezisténsia Dili. Durante abertura, Akara hateten, “governu iha komitmentu atu apoiu nafatin kapasitasaun rekursu umanu iha área komunikasaun no mídia hodi kontribui ba dezenvolvimentu kualidade informasaun iha era dijitalizasaun”. Diretór Nasionál CEFTEC Luis Evaristo Soares hateten katak formasaun ne’e hetan partisipasaun hosi ajenta sira ne’ebé mak servisu iha relasaun públika (hosi liña ministeriais), finalista sekundáriu, finalista universitáriu nomós formandu sira hosi sentru formasaun suku. Reprezentante Prezidente Konsellu Imprensa (KI), Hugo Fernandes hato’o KI nia apoiu ba CEFTEC nu’udar embriaun hodi sai Institutu Nasionál ba Formasaun Jornalista Timor-Leste hodi fó formasaun ba jóven ne’ebé mak iha talentu ba área komunikasaun sosiál.

Dili, 4 Marsu 2020: Konsellu Ministru (KM) ne’ebé lidera hosi Primeiru Ministru (PM), Taur Matan Ruak, aprova Dekretu-Lei kona-ba harii Servisu Nasionál Ambulánsia no Emerjénsia Médika, Institutu Públiku (I.P.) ne’ebé Ministra da Saude (MS) iha ezersísiu, Élia Amaral aprezenta.  Projetu aktu normativu ida-ne'e buka atu hasa’e nível funsionamentu no hatán ba servisu médiku sira-nian atu bele garante kuidadu urjénsia ida di'ak-liu ka emerjénsia médika ba territóriu nasionál tomak inklui transporte ba vítima sira ne’ebé hetan asidente ka hetan moras derepente, hodi lori lalais ba instituisaun sira ne’ebé presta kuidadu saúde apropriadu.  Servisu Nasionál Ambulánsia no Emerjénsia Médika sei kria nu’udar institutu públiku, ne’ebé ho autónomia administrativa, finanseira no patrimoniál no liuhosi tutela no superintendénsia membru Governu ne’ebé responsável ba área Saúde.

Dili, 4 Marsu 2020 - Reitór Universidade Nasionál Timor Lorosa’e (UNTL),  Francisco Martins ho reprezentante UN Women  iha Timor-Leste, Sunita Caminha asina memorandu entendimentu (sigla Inglés, MoU) nomós lansa “Kampus Seguru”, iha Auditóriu Liceu hodi prevene aktu violénsia hanesan asédiu seksuál, asaltu seksuál no violénsia fíziku iha resintu UNTL. Reitór UNTL hateten liuhosi MoU no lansamentu ba programa kampus seguru, instituisaun rua sei hamutuk hodi kria kondisaun ne’ebé di’ak ba estudante sira tanba universidade hakiak hela joven timoroan sira ba futuru. Nia hatutan atu implementa programa refere, ba oin sei kria ekipa ida atu asegura kada fakuldade, hodi prevene aktu sira ne’ebé konkorda hosi parte rua iha MoU. Entretantu reprezentante UN Women nian hateten nia instituisaun hanesan entidade ida ONU nian ne’ebé promove igualdade jéneru iha Timor-Leste no UNTL hanesan parseiru importante ida. Implementasaun ba programa kampus seguru ne’e sei responsabiliza hosi Proreitória ba Asuntu Provedoria no Akonsellamentu (PRAPA). Patisipante iha serimónia lansamentu ne’e mak Proreitór sira, Diretór Rejionál UN Women Asia Pasíifiku  Mohammad Naciri, Prezidente Rede Feto Judith Dias Ximenes, Diretór Nasionál Ensinu Superiór Tékniku MESSK nian, Higino Alves, Dekanu, Dosente sira, estudante no konvidadu.

Bairo Pité, Dili 05 Marsu 2020 - Espoza Prezidente da Repúblika, Cidália Guterres, liuhosi Gabinete Apoio Aktividade Konjuge Prezidente Repúblika (Sigla Portugés, GAAC-PR) hala’o vizita ba iha Klínika Bairru–Pité, Kinta ne’e hodi agradese no fo tulun ba Doutór Daniel Murphy ho medikus sira. Antes vizita ida ne’e Espoza Prezidente da Repúblika halao ona vizita dahuluk iha loron 15 fulan Novembru 2019 hodi hare no rona rasik difikuldade ne’ebé klinika ne’e hasoru. "Objetivu vizita ida ne’e hodi intrega ajuda ai-hán no sabaun, mina ho osan oituan hodi fasilita atendimentu ba ita nia povu sira ne’ebé mai konsulta iha klínika ida ne’e no hodi hare'e diretamente pasiente balun mak afeta moras mal nutrisaun, liu-liu ba iha labarik kikoan sira", dehan espoza PR. Espoza Prezidente agradese ba doutór Daniel no medikus sira inklui parseiru sira tantu husi rai laran no mós rai liur ho partikular balun ne'ebe fó ona tulun ba klinika Bairo Pite. Agradese liu-liu tanba Klinika Bairo Pite tulun tebes komunidade maske hasoru difikuldade oin-oin maibé konsulta ho tratementu lao nafatin no fo tulun timor oan barak ne'ebé afeita moras oin-oin.

Itália, 05 Marsu 2020 – Governu Italianu husu atu ema hotu-hotu, ho temporáriu, labele re’i malu tantu iha ibun ka iha hasan, inklui kaer liman wainhira hasoru malu ho parente, namoradu(a) ka kolega sira hodi evita transmisaun Virus Corona. Itália mós taka ona eskola no universidade hotu-hotu to’o loron 15 Marsu,  tanba númeru mate hosi infeksaun COVID-19 sa’e ona to’o na’in-107. Regra seluk ne’ebé Itália aplika hodi impede propagasaun Vírus Corona mak ema ne’ebé me’ar ka fani tenki taka ibun no inus ho lensu. Bandu mós komunidade sira atu hemu hamutuk bebida iha kopu ka fatin bebida nian ida. Itália sai hanesan nasaun europeu ne’ebé ho númeru vítima hosi COVID-19 boot liu, atinji ona to’o ema na’in-3.089. Hosi total ne’e, ema na’in-276 mak rekupera ona. Tuir informasaun hosi AFP, governu Itália mós sei bandu ema atu asiste jogu liga Itália. Alein hosi hirak ne’e, Itália mós rekomenda ba komunidade sira atu mantein distánsia hosi ema ida ba ema seluk ho metru ida no hadook-an hosi fatin multidaun sira.

Díli, 4 Marsu 2020 – Xina liuhosi Embaixadór Xina iha Timor-Leste, Xiao Jianguo, fó apoiu sasán sira ne’ebé utiliza hodi prevene no Kontrola Epidémia COVID-19 iha Timor-Leste. Sasán sira ne’e mak hanesan Lote antiepidémiku ida ne’ebé hodi tulun wainhira presiza ho urjente, inklui Kámera imajen térmika ida, termómetru útil neen no máskara rihun tolu (3.000), ho objetivu atu tulun governu Timor-Leste hodi prevene no kontrola epidémia Virus Corona. Kámera imajen térmika ne’e bele uza iha pontu entrada hanesan fronteira no aeroportu no detekta ho lalais ema ne’ebé ho temperatura korporál la normál.

Dili, 5 Marsu 2020 - AIFAESA,I.P. simu reklamasaun hosi komunidade kona-bá máskara ne’ebé faan iha Farmásia Moris Foun la tuir presu normal. Tuir informasaun ne’ebé reklamante hato'o mai AIFAESA katak máskara ne’ebé faan Iha Farmasia Moris Foun baibain faan $6 kaisa ida, agora sae tiha ona Ba $20 kaisa Ida. Hafoin simu tiha reklamasaun ne'e, AIFAESA, I.P. ho konsiderasaun ba posibilidade mosu indísiu krimi espekulasaun ba presu iha situasaun refere, komunika kedas ba parte Polísia Servisu Investigasaun Kriminal (PSIK) ne'ebe iha kompetensia iha materia kriminál hodi halo atuasaun. Hosi informasaun neebé AIFAESA komunika ba, PNSIK halo kedas intervensaun ba fatin ne'e no identifika duni katak Farmasia ne'e faan duni máskara ho presu $20, nune'e PNSIK halo apreensaun ba máskara hamutuk kaisa 22 hodi submete kedas ba prosesu investigasaun hodi rona mos deklarasaun husi Diretór Farmasia Moris Foun iha edifisiu PNSIK- Komandu Jeral PNTL, Kaikoli, Dili.

Dili, 05 Marsu 2020 - Sekretária Estadu ba Igualdade no Inkluzaun (SEII), Maria de Jesus hamutuk ho Koordenadór Rezidente Nasoins Unidas, Roy Trivedy no Embaixadór Uniaun Europeia ba Timor-Leste, Andrew Jacobs hala’o Lansamentu Nasionál Programa Timor-Leste nian kona-ba Inisiativu Spotlight iha Otél Timor. Inisiativa Spotlight hanesan parseiru globál ba tinan naruk nian entre Uniaun Europeia no Nasoins Unidas atu halakon forma oioin husi violénsia hasoru feto no labarik Feto.Inisiativa ne’e hanesan esforsu globál ida ne’ebé seidauk akontese hodi investe iha igualdade jéneru no empoderamentu feto hanesan prekondisaun ida atu alkansa objetivu dezenvolvimentu sustentável. Faze dahuluk hosi inisiativa spotlight ne’e sei hala’o uluk iha munisípiu prioridade tolu mak hanesan Bobonaru, Ermera no Vikeke. Objetivu atu apoia sasukat sira Governu nian atu halakon forma hotu hosi prátika perigu ba violénsia hasoru feto no labarik-feto sira. Programa ne’e sei hala’o iha tinan 3 nia laran ho investimentu orsamentu hamutuk $15 molloins dólares ámerikanu no sei lidera hosi UN Women, UNDP, UNICEF, UNFPA no ILO. Partisipasaun hosi Ministra da Edukasaun, Juventude no Desportu, Dulce de Jesus, Prezidente GMPTL Parlamentu Nasionál, Lidia Norberta, Korpus Diplomátiku, Sosiedade sivíl, Reprezentante liña ministeriais, PNTL, Parseiru Dezenvolvimentu, Estudantes no ONG sira ne’ebé serbisu iha área promosaun igualdade jéneru no inkluzaun.

Likísa, 5 Marsu 2020 - Konstrusaun estrada urbana hosi Aipelu liga ba Postu Administrativu Bazartete, Munisípiu Likísa hahú tau fatuk dahuluk hosi Ministru Obras Públikas (MOP), Salvador Pires, iha loron 11 fulan Outubru 2018, no agora ne’e hahú fui ona alkatraun hodi fasilita movimentasaun komunidade nian iha área refere. Orsamentu ba reabilitasaun estrada trosu Aipelu-Bazartete ne’e hetan doasaun husi Uniaun Europeia (UE) ho montante orsamentu $5.083.696.15 ho distánsia estrada kilómetru 13.5. Projeitu refere jere hosi Banku Dezenvolvimentu Aziátiku (ADB) no hetan apoiu hosi Governu Timor-Leste. Konstrusaun estrada ne’e konstrui hosi kompañia Internasionál Shanghai Construction Group (SCG) no hetan konsultória husi kompañia Korea Consultants Intenational Co. LTD.

Dili, 5 Marsu 2020 - Sekretáriu Estadu Formasaun Profisionál no Empregu (SEFOPE), Julião da Silva, akompaña entrega ekipamentus asesmentu seguransa saúde traballu no livru kódigu laborál ne’ebé apoiu hosi ILO, iha salaun SEFOPE Kaikoli. Ekipamentus hirak ne’e ofisiálmente entrega hosi Diretóra ‘International Labour Office’ (ILO) iha Indonesia no Timor-Leste, Michico Miyemoto ba Inspesaun Jerál Traballu (IGT) ne’ebé tutela ba SEFOPE. Ekipamentus seguransa saúde traballu ne’ebé ILO oferese maka ronping, luvas, kapaseti, óklu no ekipamentus sira seluk ne’ebé bele asegura funsionáriu IGT wainhira hala’o inpesaun ba iha terenu. Iha biban hanesan ILO mós enrega livru kódigu laboral, ba Diresaun Nasionál Relasaun Traballu (DNRT).

Dili, 6 Marsu 2020 - Ekipa Operasaun Konjunta kompostu hosi Komisaun Anti Korupsaun (sigla Portugés, CAC), Patrimoniu Estado, Polísia Nasional Timor-Leste (PNTL), Komisaun Funsaun Públika (KFP) hala’o inspeksaun no asaun surpreza ba iha Ministériu Edukasaun (ME) Vila Verde, Dili, iha Sesta-feira (6/3) ohin. Ekipa Operasaun Konjunta ne’ebé lidera hosi Komisáriu KFP ba Asuntu Disiplinar, Antonio Freitas, konsege prende Kareta Estadu (Xapa G) hamutuk sia (9) ne’ebé durante ne'e funsionariu públiku ho kargu Xéfias sira simu ba hala’o fali servisu privadu no troka xapa G sai tiha fali xapa privadu. Inspeksaun Surpreza no asaun represivu ne'e halao bazeia ba informasaun sekreta ne’ebé ekipa intelijénsia Operasaun Konjunta fornese ba Patrimoniu Estadu Sentrál iha Miniatériu Finansas. Kareta ne’ebé Ekipa Operasaun Konjunta foti obrigatóriu ne'e balun foti iha edifisiu ME Vila Verde no balun ba foti iha funsionariu nian hela fatin. Komisariu KFP, Antonio Freitas orienta ekipa Operasaun Konjunta atu kontinua hala’o operasaun ne'e iha liña ministeriais tomak no lori funsionáriu sira nebe privativa kareta Estadu ba iha Ministériu Públiku no ba iha KFP hodi simu konsekuénsia disiplinar ba aktu privatiza patrimoniu Estadu. Ekipa informasaun sekreta Operasaun Konjunta nian mos hala’o hela servisu tau matan ba funsionáriu sira ne’ebé barak liu uza kareta Estadu hala’o viajen privadu ba iha munisipius durante fin-de-semana no loron feriadu. "Husu ba kargu diretór sira ne’ebé simu kareta estadu atu kumpri didiak servisu sira ne'e, koopera ho entidades hotu hodi buka solusaun. Ekipa Operasaun Konjunta laos atu mai penaliza ema ruma maibé atu uza viatura tuir nian dalan. Diretór ho kargu xefia sira ema ida kareta ida. Kuandu diretór ida uza kareta liu ida, KFP bele aplika regras administrativas no bele enkamiña ba iha Ministériu Públiku," Komisariu KFP Antonio Freitas subliña.

Díli, 6 Marsu 2020 - Delegasaun ho líder polítiku neen ne’ebé lidera hosi Xanana Gusmão ohin hasoru malu ho Prezidente Repúblika iha Palásiu Prezidneisál Nicolau Lobato, Aitarak-Laran, Dili. Delegasaun ida husi partidu neen, CNRT, PD, KHUNTO, PUDD, Frente Mudansa no UDT mai to’o Palásiu Prezidensiál Nicolau Lobato, hodi hato’o saida mak sira deside ona nu’udar koligasaun atu sustenta IX Governu no ukun to’o eleisaun parlamentár normál, iha 2023. Prezidente Repúblika kestiona kestaun jurídika tanba tuir Lei kona-ba Partidu Polítiku, atu forma koligasaun partidu ida-idak tenke deside liuhosi órgaun másimu, katak Konferénsia ka Kongresu. Husu mós atu harii governu foun ida ne’ebé metin no kaer mandatu to’o rohan.  Líder delegasaun, Xanana Gusmão, hatudu vontade polítika atu sustenta IX Governu to’o rohan nune’e hatete katak partidu polítiku sira sei tuur hamutuk filafali tanba sira tenke prienxe rekizitus tuir Lei kona-ba Partidu Polítiku haruka. Lei númeru 2/2016, 3 fevereiru, ne’ebé altera dahuluk Lei númeru 2/2004, 14 abril, kona-ba partidu polítikus, liuhosi artigu 9, determina: “partidu polítikus bele asosia malu nu’udar koligasaun, frente no movimentu, maibé partidu ida-idak tenke deside iha Kongresu ka Konferénsia Nasionál, no desizaun ne’e tenke hatete assosiasaun halo ho ámbitu saida ho sá objetivu”.

Dili, 6 Marsu 2020 - Uniaun Europeia iha Timor-Leste (UETL) hamutuk ho United Nations Development Program iha Timor-Leste (UNDP-TL) no Ministru Administrasaun Estatál (MAE) halo lansamentu ofisiál ba plataforma online  www.portalmunicipal.gov.tl. Liuhosi portál ida ne’e, autoridades lokais sira bele asessu ba dadus munisipais nian relasiona ho planeamentu, monitorizasaun no prestasaun servisu ne’ebé diak, liuhosi feramentas Teknolojia ba Informasaun no Komunikasaun (sigla portugés TIC). Atividade implementasaun portál refere, hola parte husi programa desentralizasaun ne’ebé finansia hosi Komisaun Europeia liuhosi Dezenvolvimentu no Kooperasaun (EuropeAid) no implementa hosi UNDP-TL ho MAE.

Dili, 5 Marsu 2020 - Ministra Saúde (MS) iha ezersísiu no Vise-Ministra Saúde ba Kuidadu Saúde Primária, Élia dos Reis Amaral, konvoka reuniaun interministeriál kona-ba preparasaun hodi responde ba COVID-19, iha Salaun enkontru Palásiu das Sinzas, Kaikoli. Enkontru ne’e nia objetivu kona-ba planu kontijénsia entre liña ministeriál atu nune’e ministériu hotu-hotu bele servisu hamutuk hodi kombate COVID-19. Nune’e, MS rona opiniaun hosi parte hotu-hotu nomós apoiu servisu ne’ebé diak hodi responde ba virus Corona, karik identifika iha rai-laran. Durante enkontru, MS hateten katak “dadaun ne’e, fatin ba karantina ita estabelese ona, nune’e mós fatin ba izolamentu ekipa hahú la’o no harii iha tempu badak. Kona-ba ekipamentu hodi asegura tratamentu ba Covid-19, ita laiha problema tanba ita hetan doasaun hosi Governu Australia, Xiña nomós Japaun” Iha tempu hanesan, MS halo mos enkontru ho autoridade lokál sira hodi sosializa komunidade sira atu hatoman-an moris saudável tuir informasaun hosi parte saúde (liu-liu ba saúde pessoál) nian no oinsá bele hadook-an husi virus oioin, liu-liu atu konsolida komunidade sira hodi disponibiliza fatin ba izolamentu no karantina, karik COVID-19 tama Timor.

Dili, 7 Marsu 2020 - Sidadaun Italianu ida agora iha hela investigasaun ba Moras Coronavirus-2019 (COVID-19). Nia iha kondisaun estavel no Ministériu Saúde (MdS) no apoiu tékniku hosi Organizasaun Mundiál ba Saúde (OMS) agora dadaun halo monitorizasaun ba situasaun ida ne'e. Tuir atualizasaun iha tuku 3:55 lokraik katak bazeia ba protokolu jestaun kliníku ba Moras Coronavirus-2019 (COVID-19) ne’ebé konkorda entre Ministériu Saúde (MdS) no OMS, individu refere iha ona izolamentu dezde oras ne’ebé nia ba fasilidade saúde. Individu refere kontinua iha kondisaun estável no hetan monitorizasaun besik hosi Ministériu Saúde. Amostra hosi individu ne’e rekolla ona no sei haruka ba Australia hodi halo teste ba konfirmasaun. MdS husu atualiza informasaun atuál no loloos hosi MdS no OMS.

Díli, 07 Marsu 2020 - Hahú tuku 10h00 to’o tuku 11h30 dader, Koordenadór AIFAESA.I.P., Abílio Sereno, hamutuk ho Diretór Departamentu Operasaun, Gabriel da Costa no Inspetór sira hosi Brigada Operasionál ba Atividade Komersiál no Industriál, partisipa iha prosesu destruisaun voluntária ba produtu serveja hosi empreza Lisun Timor Lda ne’ebé liu prazu ona, iha nia armazén Lisun, lokalizadu iha Aimutin, Munisípiu Díli. Asaun destruisaun hosi empreza Lisun Timor Lda ne'e nu'udar inisiativa rasik, no ida ne'e bele sai hanesan ezemplu pozitivu ida ba empreza seluk atu bele banati tuir. Produtu serveja ne'ebé hetan destruisaun mak hanesan, Bintang kaixa 1.845, Tiger kaixa 2, no ABC kaixas 59 . Nune'e total hosi produtu serveja ne'ebé ohin hetan destruisaun hamutuk kaixa1.906.

Kovalima, 05 Marsu 2020 - Ministru Justisa (MJ) Manuel Cárceres da Costa ho komitiva haree direta kondisaun atuál establesimentu Prisional Suai hafoin udan boot iha loron 3 Marsu 2020 loro-kraik, ne’ebé hamosu inundasaun. Hosi observasaun katak inundasaun aas kuaze sentimus tolunulu (30)konsege tama rezidénsia Guarda Prisionál no Prizaun laran hodi estraga eskritóriu servisu Guarda Prisional nian. Situasaun ne’e obriga Guarda Prizional tenke halot hotu sasan sira hodi asegura. Inundasaun ne’e fó impaktu ba ligasaun Eletrisidade liuliu iha (SAVE BOX) nian iha fatin refere, situasaun ne’e mós bele implika ba vida Guarda Prizional nomós prizioneirus sira nian. Inundasaun ne’e impaktu hosi bee boot ne’ebé desvia hosi baleta iha estrada boot hodi desvia kedas ba areador Establesementu Prizional Suai ho kondisaun Prizaun ne’ebé seidauk iha moru exterior nune’e fasil atu be’e tama. Ministru Justisa orienta ona Diresaun Nasionál Servisu Prizionais no Reinsersaun Sosiál no Diretór, Almicar Seixas, Establesementu Prizional Suai, Julio hodi halo koordenasaun atu bele halo Prevensaun ba Inundasaun, liuhosi koopersaun ho Bombeiru no IGE bele halo prevensaun temporaria to’o halo konstrusaun ba moru esternal Prizaun Suai nian. Hafoin Ministru Juistisa ho komitiva kontinua ba haree kondisaun moru iha edifisiu Rejistu Notariadu Kovalima ne'ebe monu tanba impaktu husi bee boot ne'ebé tama iha areador Rejistu Notariadu nian.

Dili, 6 Marsu 2020 - Ministériu Administrasaun Estatál (MAE), distribui kareta ba Prezidenti Autoridade Munisípiu no Administradór Munisípiu sira iha resintu MAE. Iha serimónia distribuisaun ne’e, Vise Ministru Abílio Caetano hateten, “kareta ne'e tenke uza ho responsabilidade, la’ós oportunidade. Se uza ho responsabilidade bele dura to'o tinan lima ka tinan sanulu mós kareta nia kondisaun sei estável nafatin. Se hanoin atu uza hanesan oportunidade de’it, ohin Administradór sira bele simu kareta ho kuantidade barak mós sei a'at lalais”, afirma Vise Ministru ba Administradór sira iha edefísiu MAE. Vise Ministru MAE, haforsa liután nia mensajen ba Prezidenti Autoridades no Administradores Munisípiu atu kuidadu ho kareta sira ne'e hodi hala'o servisu ba públiku no ba povu nia interese. kareta ne’ebé distribui ba prezidenti Autoridades, Administradores Munisípiu, sekretariu Munisípiu, no Postu Administradór hamutuk ruanulu-resin-sia (29).

Dili, 6 Marsu 2020 -  Reitór Universidade Nacional Timor Lorosa’e (UNTL) Francisco Martins halo inspesaun ba konstrusaun edifísiu foun Universidade Nasionál nian, iha Kampus Sentrál, Fakuldade Ekonómia no jestaun (FEJ) no Fakuldade Medisina Siénsia no Saúde (FMSS) iha Kaikoli, Dili, Timor-Leste. Reitór UNTL deklara katak objetivu hosi vizíta refere hodi hare’e rasik ho matan iha terenu, realidade konstrusaun edifisiu tolu ne’ebé kompañia sira halo ba universidade. ‘’Kada fulan sei halo inspesaun no kontrolu ba konstrusaun edifisiu 3 ne’e atu ita garanti kualidade no fó sujestaun ba kompaña iha parte ne’ebé presiza atu halo ho didiak ba ita-nia universidade, nune’e, bele kontribui di’ak liután rekursu umanu ho kualifiku ba Timor-Leste”, hateten Reitór. Reitór hatutan tan katak edifísiu tolu ne’ebé hari’i hodi aumenta tan fasilidade sala de aula ba universidade. “Liuhosi rezultadu inspesaun ohin nian hatudu katak konstrusaun ba administrasaun no lojístika iha Kampus Sentrál nian ho porsentu 20,19, edifísiu FEJ nian atínji ona porsentu 20,95 no edifísiu FMSS nian ho porsentu 20,87”, hateten Reitór. Atividade inspesaun nian, akompaña husi Xefe Departamentu Planeamentu i Dezenvolvimentu Institusionál UNTL, Fernão Reis.

Itália, 9 Marsu 2020 – Vítima vírus Corona iha Itália rejistu a’as hodi okupa segunda pozisaun iha nível mundiál. Asuntu ne’e relata depois iha Itália mate aumenta hosi kauza Virua Corona.  Informasaun hosi AFP segunda-feira ne’e (9/3), totál mate iha Itália, kuaze dala tolu tutuir malu, hosi atus-ida tolunulu-resin-tolu (133) to’o fali atus-tolu neen-nulu-resin-neen (366) iha loron domingu. Ajénsia Protesaun Sivíl hatete maioria akontese mate ne’e iha rejiaun Lombardy. Dadauk ne’e, Itália nu’udar nasaun ho totál vítima Corona mate barak aleinde Xina, no infesaun moras Covid-19 segunda pozisaun iha mundu. Totál kazu Corona iha Itália aumenta loron ida rejista hosi 1.492 to’o fali 7.375. Xefe ajénsia Protesaun Sivíl Angelo Borrelli deklara katak Itália fó orden hodi distribui 22 molloins máskara atu hapara Virus Corona ne’ebé espalla. Izola ema liu 15 molloins iha Itália, depois governu hateten taka hotu iha parte norte, inklui mos sidade Veneza iha Kapitál finanseiru Milaun. Komunidade sira mos ajusta ho sira ninia kondisaun.  Maibé to agora, seidauk esplika oinsá autoridade sira bele evita ema sai no tama hosi área ne’e. Medida atu prevene mos implementa iha fatin oi-oin, entre fatin sira ne’e maka sei taka hanesan muzeun no monumentu.

Dili 09 Marsu 2020 – Embaixadór Australia Peter Roberts entrega ekipamentu hodi proteje-an nian ba Ministra Saúde interina, Élia Amaral. Ekipamentu Protesaun-an ne’e sei tulun fó protesaun ba ema hirak ne’ebé iha klínika no pesoál saúde sira iha Timor-Leste laran tomak ne’ebé sei serbisu hodi prevene COVID-19 nia da’et iha eventu epidémiku laran. Ekipamentu protesaun-an ne’e inklui máskara, ropa protesaun izolamentu nian, luvas no álku ba hamoos liman. Embaixadór Peter Roberts enkoraza ema hotu atu tau prátika ijiéniku no fase sira nia liman bebeik nu’udar dalan estratéjia ida ne’ebé efetivu liu ba ema hotu hodi proteje sira nia-an hasoru COVID-19.

Dili, 9 Marsu 2020 - Organizasaun Traballu Mundiál (Sigla Inglés, ILO) Road for Development – Support Program (R4D – SP) liuhosi kolaborasaun ho Sentru Treinamentu Dom Bosco, hala’o treinamentu ba partisipante liu 30 hosi kontratores 20 ne’ebé hetan ona kontratu hodi servisu ba konstrusaun no manutensaun estrada rurál ba programa Road for Development (R4D). R4D nu’udar programa governu hodi jere lin~as estrada rurál iha Timor-Leste, implementa hosi Direção Nacional Estradas, Pontes e Controlo de Cheias (DNEPCC) – Ministeriu Obras Públikas ho suporta tékniku hosi governu Austrália liuhosi R4D-SP ne’ebé jere hosi ILO. Treinamentu durante semana ida ne’e ho objetivu atu fornese kun~esementu tékniku no jestaun ida ne’ebé adekuadu ba kontratores sira hodi fasilita sira atu bele kompleta servisu estrada rural ho efikas no efisiente. Partisipante sira mai hosi kontratores munisípiu sira ne’ebé tama iha rejiaun Baucau, Dili no Manufahi.

Dili, 10 Marsu 2020 – Vise Ministra Saúde ba Kuidadu Saúde Primária no Ministra Saúde iha Ezersísiu, Élia Amaral, ofisiálmente informa katak Sidadaun Italianu ne’ebé sai nu’udár suspeitu ba kazu Virus Corona foin daudauk ne’e, liuhosi teste, fó sai rezultadu ‘Negativu’, katak Italianu ne’e la hetan moras COVID-19. “Liu husi biban ida ne’e Ministériu Saúde konfirma katak rezultadu ba teste husi sidadaun italianu suspeitu ba COVID-19 ne’ebé ita haruka ba LaboratóriuRoyal iha Darwin, Northern Territory Austrália, depois de halo analiza Laboratóriu ohin lokraik por volta 4 horas da tarde Ministériu Saúde simu hikas rezultadu ne’ebé hatudu NEGATIVU BA SIDADAUN ITALIANU/LAIHA COVID-19. Nune’e to’o agora Timor-Leste laiha kazu ba COVID-19”, katak Élia Amaral. Nune’e, Timor-Leste seidauk iha kazu Virus Corona ne’ebé pozitivu. Tamba ne’e, MS husu ba ema hotu-hotu atu labele fahe informasaun ka rumór sira ne’ebé la loos ka sein iha verifikasaun. Ema hotu-hotu labele pániku maibé, nafatin regula-an tuir dalan ka rekomendasaun sira ne’ebé Organizasaun Mundiál Saúde (OMS, sigla Inglés WHO) fahe ona nune’e hodi evita diseminasaun COVID-19 iha komunidade.

Dili, 10 Marsu 2020: Vise Ministra Saúde ba Kuidadu Saúde Primária no Ministra Saúde interina Élia Amaral relata ba Primeiru-Ministru (PM) Taur Matan Ruak, kona-ba serbisu preparasaun fatin izolamentu no karantina ba COVID-19 iha Palásiu Governu, Dili. Haofin enkontru, Ministra Interina ba jornalista sira hateten katak enkontru refere hala’o hodi atualiza preparasaun Ministériu Saúde ho liña ministeriál sira kona-ba fatin izolamentu no karantina ba COVID-19. "Sorumutu ne'e atu relata no atualiza atividade ou traballu ne'ebé mak governu atravéz komisaun interministerial ne'ebé prepara ona para prevene sirkulasaun sekundária transmisaun vírus Corona iha Timor-Leste. Fatin karantina ne'e só ba kazu suspeitu ne'ebé sei halo observasaun durante períudu inkubasaun.  Fatin prepara ona 80% no ita uza tuir rekomendasaun Organizasaun Mundiál Saúde (OMS) ba fatin karantina atu nune'e bele hetan observasaun hosi ita nia profisional saúde sira ne'ebé mak atu sai liña primeiru ba iha situasaun ida ne'e.  Fatin ne'ebé indikadu mak Bairru Formoza no Tibar hodi proteje populasaun hosi vírus refere no serbisu hirak ne'e hetan apoiu másimu hosi OMS, liñas ministeriais nomós ajénsia internal sira atu bele suporta ba iha situasaun refere." Ministra Interina esplika.

Dili, 10 Marsu 2020 - Gabineti Primeiru-Ministru (GPM) lamenta ho notísia hosi jornál Timor Post, ho Númeru Edisaun 08344775, loron ohin nian, ne’ebé hakerek “Taur: Ha’u Mak Rai Membru Nain-9 iha Gaveta”. GPM deklara, iha publikasaun pájina ofisiál (facebook), katak “títulu ne erru tebes no laiha responsabilidade tamba viola Kódigu Étika Jornalista nian nomós Lei Komunikasaun Social Nú. 5/2014, loron 19 fulan Novembru”. GPM konsidera aktu ida ne’e “hanesan hanesan krime tamba iventa liafuan ne’ebé mak Primeiru Ministru (PM) Taur Matan Ruak la temi” no klarifika katak “notísia ne’e lalós no la tuir faktu”. Nune’e, GPM sei halo karta protestu ida ba Redasaun Jornál Timor Post hodi halo koresaun ba erru refere ( konforme haktuir iha Lei Komunikasaun Sosiál Artigu 4 - aliña a to’o g, nomós Artigu 20 - aliña b) no husu deskulpa ba PM. GPM husu mos ba mídia sira atu hakerek notísia ho kuidadu, tuir faktus no laos tuir jornalista nia opiniaun pessoál. Erru hosi Timor Post: “Ha’u lembra hatete ba iha Bou Naimori kuandu ba husu atu troka membru na’in 9 ne’e, maibé ha’u hatán ba Bou Naimori dehan keta lai sé lae CNRT dehan ita na’in rua halai uluk hodi hadau ita nian, tan ne’e mak ha’u rai sira na’in sia nia naran ne’e iha gaveta to’o ohin loron”, Taur hatete iha enseramentu kongresu daruak Partidu KHUNTO ne’ebé hala’o iha Sentru Konvensaun Dili, domingu (08/03).“ Versaun lolós husi mídia GPM: “Ha'u lembra, ha'u hateten ba Bou Naimori kuandu ba husu para troka (Membru Governu KHUNTO), ha'u dehan ba Bou Naimori keta lai tanba selae CNRT dehan ita nain rua halai ul-uluk hadau ita nain rua nian. Tanba ne’e hau rai tiha deit iha gaveta (Red: rai lista foun subtituisaun Membru Governu KHUNTO nian)", dehan Primeiru-Ministru, Taur Matan Ruak iha Kongresu KHUNTO iha CCD, 09 Marsu 2020.”

Baucau, 10 Marsu 2020 - Sekretária Estadu ba Igualdade no Inkluzaun (SEII) Maria Monteiro de Jesus halo Lansamentu Traballu Tékniku: Baucau Seguru Merkadu Seguru, ho tema ‘Hakbi’it Feto nia Autonómia Ekonómiku Liuhosi Rendimentu no Ambiente Serbisu Seguru’. Iha intervensaun SEII deklara katak, importánsia hosi eventu ida-ne’e mak ita hakarak atu hare’e oinsá mak Munisípiu Baucau sai sidade seguru no mós merkadu sira iha Munisípiu ne’e bele seguru ba feto, labarik feto no mane, ema ho defisiénsia no komponente hotu bele halo atividade ho hakmatek no la sente ta’uk. Iha eventu ne’e Sekretária Estadu hamutuk ho Distinta Deputada Prezidente Komisaun F, Maria de Jesus no akompaña hosi Prezidente autoridade munisípiu no entidade munisípiu sira seluk. Aleinde ne’e iha mós sesaun aprezentasaun ne’ebé hosi Quaresma aprezenta kona-ba serbisu atu apoiu iha uma-kain liuliu iha produsaun natar.

Dili, 11 Marsu 2020 -  Diretora Ezekutiva Fundu Desenvolvimentu Kapitál Umanu (sígla portugés FDCH), Leila dos Santos simu iha ninia Gabinete Enkaregadu Negósiu Embaixada Brazil nian iha Dili, Octavio Lopes hodi ko’alia kona-ba posibilidade kooperasaun Governu Brazíl ho FDCH, haree ba programa bolsa estudu ne’ebé Governu Brazíl fornese ba timoroan. Iha enkontru Octavio Lopes aprezenta programa prinsipál rua ne’ebé ohin loron sira iha hanesan Programa de Estudantes-Convênio de Graduação (PEC-G) ne’ebé gratuita wainhira timoroan sira ba  hala’o estudu iha  nivel lisensiadu (S1)  no  Programa de Estudantes-Convênio de Pós-Graduação (PEC-PG) nu’udar bolsa estudu hosi Governu Brazíl  ho nivel Mestradu (S2) no Doutoramentu (S3). Diretora FDCH iha ninia intervensaun agradese tebes ba apoiu Governu Brazil nian no kontinua dezeju atu iha kooperasaun di’ak liután ho Embaixada hodi kontribui ba dezenvolvimentu rekursus umanus Timor-Leste nian. Tuir dadus ne’ebé FDCH iha to’o ohin loron timoroan atus-rua-neennulu-resin-hitu (267) mak hetan bolsa estudu hosi governu no finansia liuhosi FDCH hodi hala’o estudu iha Brazíl iha área oin-oin hosi númeru ne’e, atus-ida-neennulu (160) termina ona estudu no ualunulu-resin-hitu (87) sei ativu hela. Iha enkontru ne’e akompaña hosi Asesora FDCH Ana Paula dos Santos, Tékniku Jurídiku sira, Koordenadór no Xefe departamentu balun no funsionáriu hosi Embaixada Brazíl nian.

Dili, 15 Dezembru 2020 – Ema ne’ebé hetan moras Tuberkuloze (TBC) barak liu mak katuas sira tanba fuma sigaru, tuir informasaun ne’ebé Diretór Klínika Bairu-Pité Inácio dos Santos hato’o iha tersa (15/12) ne’e, iha nia servisu fatin Bairu-Pité, Dili. Tanba ne’e, nia dehan, tenke eduka katuas sira katak di’ak liu para tiha fuma sigaru wainhira hakarak moris naruk. “TBC barak liu mak ita-nia tiu sira ne’ebé fuma. Entaun ita tenke eduka sira atu para sigaru. Sé hakarak moris kleur uitoan entaun di’ak liu ita-boot para sigaru. Tanba sé ita-boot fuma sigaru bele redúz ita-boot nia (durasaun) vida minutu ida ka rua”, Diretór Inácio dehan. Nia hateten mós katak, fuma iha fatin públiku kontribui mós ba moras TBC ba sira ne’ebé mak fuma pasivamente, tanba ne’e komunidade sira presiza evita fuma iha fatin públiku ka besik grupu no ema balu ne’ebé la fuma.

Dili, 11 Marsu 2020 - komisaun G iha Parlamentu Nasionál ne’ebé trata asuntu Edukasaun, Juventude, Kultura e Sidadania, realiza audiénsia ho reprezentante hosi Konsellu Kombatentes ba Libertasaun Nasionál (sígla portugés CCLN), ne’ebé lidera hosi Norberto Espírito Santo. Iha enkontru ne’e, reprezentante CCLN hato’o lamentasoins kona-ba rejime espesiál ne’ebé Ministériu Ensinu Superiór asumi hodi halo rekrutamentu estudante foun tama ba Universidade Nasionál Timor Lorosa’e (UNTL). Nomós husu ba Parlamentu Nasionál, liuliu komisaun G atu konvida Ministru kompetente, konsellu Veteranus, Reitór UNTL nomós komisaun omenajen atu mai fó hanoin ruma kona-ba rekrutamentu estudante foun, tanba estudante lubuk ida hosi rejime espesiál la tama UNTL, maibé to’o agora Ministériu relevante seidauk halo fali registu ba fatin ne’ebé mak mamuk atu nune’e veteranu nia oan sira bele hetan fali oportunidade hodi prenxe fatin refere. Hatán ba preokupasaun ne’e, Prezidente komisaun G iha exersisiu, Sabino Soares “Guntur”, hateten, nu’udar reprezentante povu, sei hato’o preokupasaun sira hotu ba ministériu relevante no sei prepara konvite ba audiénsia hodi konvida Ministru Ensinu Superiór no Reitór UNTL inklui CCLN, atu nune’e bele pasa informasaun ba malu hodi resolve problema ne’e.

Dili, 11 Marsu 2020 - Prezidente Autóridade Rejiaun Administrativa Oe-cusse Ambenu (RAEOA-ZEESM), José Luís Guterres, partisipa iha serimónia asina kontratu Fundu GGP entre Governu Japaun ho ONG tolu hanesan Action for Change Foundation (ACF). Fundu ida mak ba Komunidade Carmelita Oe-Cusse hodi finansia projetu konstrusaun dormitóriu ba estudante feto sira iha suku Costa, RAEOA. Fundu rua seluk mak ba projetu Rehabilitasaun Sentru Saúde iha suku Fuiloru, Lautem; no ba PRADET TL - projetu konstrusaun fatin hakmatek ba vítima violensía doméstika iha Dili   Fundu ba projetu harii dormitóriu ba komunidade Carmelita hosi Governu Japaun ho montante $89,218.04 ne’e atu konstrui sala ualu(8), hariis-fatin neen (6) no fasilidade seluk hanesan fase roupa no habai roupa. Projetu ne’e durasaun  fulan neen (11 Marsu to’o 11 Setembru 2020). Iha diskursu Prezidente Autóridade hato’o agradesimentu profunda ba Governu Japaun ne’ebé dezde tinan 1999 apoiu ona Governu Timor-Leste iha setór oi-oin. Partikularmente ba Oe-Cusse, Prezidente hateten ho dormitóriu foun sei tulun tebes estudante kbiit-laek sira hodi kontinua sira-nia prosesu aprendizajen.

Dili, 12 Marsu 2020 - Relasiona ho reklamasaun hosi komunidade kona-ba manu-tolun ne'ebé deskonfia falsu iha fulan Outubru 2019, ekipa hosi AIFAESA diretamente ba foti amostra iha empreza produtór hanesan Grasia Farm Lda ne'ebé lokaliza iha Railaku, Ermera no Happy Farm Lda iha Loes, Likisa. AIFAESA koopera ho Ministériu Agrikultura no Peska(MAP)liuhosi Laboratóriu Diagnóstika Veterenária hodi halo análiza ba  amostra manu-tolun ne’ebé foti tanba AIFAESA rasik seidauk iha laboratóriu rasik. Iha konferénsia imprensa ne’ebé AIFAESA hala’o, Xefe Departamentu Laboratóriu Diagnóstika Veterária, doutór Felisiano da Conceição deklara katak, rezultadu manu-tolun hirak ne'e laiha risku falsifikadu, maibé iha kestaun mak konservasaun iha distributór sira mak la tuir temperatura ne'ebé lós. Nune'e Diretór Departamentu Planeamentu Risku Aihan no Laboratóriu doutór  ngelo Edmundo Belo, subliña, rezultadu análiza laboratóriu ne'e la heteten manu-tolun falsu ka plástiku, haree husi manu-tolun nia kulit, manutolun mutin no manutolun kinur. Iha konferénsia imprensa ne'e akompaña hosi Diretór Departamentu Operasaun Gabriel da Costa, Inspetór sira no tékniku laboratóriu AIFAESA.

Itália, 11 Marsu 2020 - Defeza husi klubu Futeból Juventus Daniele Rugani responde dehan nia diak hela, hafoin teste katak pozitivu ba Korona Virus. Jogadór Daniele halo publikasaun refere ho objetivu atu insentiva públiku hodi "respeita regras", hodi prevene moras respiratória. Juventus divulga deklarasaun, horsehik (loron 11) liu husi website ofisiál, hodi konfirma katak Daniele pozitivu hetan moras Korona Virus (COVID-19). Responde ba ida ne'e, Daniele hakerek iha nia pájina (twitter) dehan "Imi lee tiha ona notísia no tanba ne'e mak hau hakarak hakalma imi hotu ne'ebé mak preokupa ho hau, hau diak hela. Hau husu atu hotu-hotu respeita regras, tanba virus ne'e mai la halo distinsaun! Mai ita halo ida ne'e ba ita nia-an, ba sira ne'ebé ita hadomi no ba sira ne'ebé mak haleu ita. Obrigadu".

Dili, 13 Marsu 2020 – Ministériu Saúde liuhosi pájina ofisiál Facebook Palacio das Cinzas hakarak esklerese ba públiku tomak kona-ba informasaun ne’ebé espalla liuhosi ‘WhatsApp’ katak Ministériu Saúde seidauk hasai karta sirkulasaun kona-ba deklarasaun asaun ne’ebé temi iha imajén notísia nian. Nune’e informasaun ne’e falsu ka la loos. Husu mós ba kanais sira seluk hanesan midia online, jornal, televizaun wainhira informasaun ida-ne’e presiza konfirma uluk mai iha Ministériu Saúde no Organizasaun Mundiál ba Saúde molok fó sai ba públiku informasaun ruma ne’ebé iha relasaun ho Korona Virus.

Dili, 13 Marsu 2020 – Estabelesimentu Industria Bee-moos Top Fresh hosi Kompaña P. J. International Unip. Lda no Lolita Cake simu konvokatóriu hosi inspetór sira Brigada Industria AIFAESA I.P. tanba kondisaun estabelesimentu ne’ebé la ijiénie. Liu hosi atividade ne’e Inspetór sira fó atensaun no husu ba padaria no industria be’e-moos atu kontrola sanitasaun ne’ebé di’ak atu nune’e bele garante ijiéne no la afeita ba ema nia saúde.

Dili, 11 Marsu 2020 – Estabelesementu industria ba produsaun ‘Tahu’ iha Hera hetan konvokatóriu hosi inspetór Brigada Industria, Departamentu Operasaun AIFAESA I.P. nian tanba la ijiéne. Estabelesimentu ne’e mak Paciência de Mãe no Belu Dara Goia.  Aliende la ijiénie, estabelesementu produsaun tahu Paciência De Mãe mós la aprezenta lisensa atividade produsaun nian.

Dili, 14 Marsu 2020 - Hafoin akontese udan boot kuaze oras 4 iha kapitál Dili, Sexta-feira ne’e, hamosu inundasaun forte kuaze iha kapitál Dili parte Sentral no Lorosa’e nian. Área sira ne'ebé afetadu maka’as mak iha Bekora, Bekusi, Bidau, Bemori, Kaikoli, Maloa no Prezidénsia Repúblika.Hosi dezastre natural ne'e, mota lori ema na'in-lima (5), na’in-rua (2) mate no 3 konsege salva hodi lori kedas ba Ospitál Nasionál Guido Valadares (sígla portugés, HNGV). Haree ba situasaun ne'e, Primeiru-Ministru Taur Matan Ruak, orienta kedas Ministru Obras Públika (MOP) no Sekretáriu Estadu Protesaun Sivíl (SEPS) tun direta ba terenu hodi halo evakuasaun emerjénsia ba vítima sira ne'ebé afetadu maka'as. Vítima sira hamutuk na'in atus-ida-sianulu-resin-haat (194), kalan ne’e evakua kedas ba fatin evakuasaun tolu (3) ne'ebé SEPS prepara hanesan Igreja Bidau Mota Klaran akumula na’in 72, Sentru Operasaun Dezastre iha Bemori 80 no iha Sekretária Estadu Protesaunn Sivíl nia fatin 42. Kalan ne’e MOP tun direita ba observa fatin sira ne'ebé hetan estragus maka'as hodi orienta IGE atu halo normalizasaun lalais, nune'e movimentasaun bele la'o normal fila-fali.

Dili, 14 Marsu 2020 – Relasiona ho preokupasaun hosi komunidade sira kona-ba previzaun udan-been ba loron ohin(14 Marsu), ho dúvida katak karik iha posibilidade atu akontese tan udan ho "intensidade muito forte" hanesan horseik nune’e, Meteoklima Timor-Leste (sígla portugés, TLMC) hakarak informa katak ‘Previzaun ba loron ohin bazeia ba komparasaun hosi modelu meteorológiku sira hotu konklui katak iha tendénsia atu akontese udan maibé ho intensidade fraku’. Eventu ne'e sei akontese iha rejiaun sentrál hosi Illa Timór (rejiaun sira ne’ebé iha foho barak). Previzaun ba kapitál Dili, ohin iha probabilidade atu akontese udan ho intesidade fraku, maske nune'e probabilidade ne'e rasik ho persentajen ne'ebé mak ki'ik. Anota hela katak previzaun ne'e rasik sei hetan atualizasaun iha instante tuir mai, karik iha mudansa.

Dili, 13 Marsu 2020 - Universidade Nasionál Timor Lorosa’e (UNTL), liuhosi Proreitór ba Asuntu Estudantíl (PRAE) Zeferino Viegas Tilman, iha kampus sentral Dili, hateten katak iha tinan 2020, nia gabinete kontinua implementa aktividade estrakurrikulár hodi eleva estudante no alumni sira-nia kapasidade no promove talentu ne’ebé sira iha. “Atividade estrakurikulár maka atividade ne’ebé estudante sira la hetan iha aula laran, tan ne’e ita implementa liuhosi Departamentu ba aktividade estrakurrikulár no Departamentu Estudantíl, Alumni no Empregabilidade”, dehan PRAE. Zeferino Viegas esklarese tan, departamentu ba aktividade estrakurrikulár ne’ebé hala’o mak desportu ho modalidade oioin ba feto no mane, arte no kultura, korál, no diskursu públiku. Enkuantu Departamentu Estudante, Alumni no Empregabilidade nian mak oinsá kapasita estudante sira atu kontribui ba UNTL nia eselénsia liuhosi formasaun, semináriu, no konferénsia. Zeferino dehan “Liuhosi atividade hirak ne’ebé gabinete hala’o, hola parte iha dezenvolvimentu kapasidade estudante nian, hodi promove sira bele partisipa iha kompetisaun nivel nasionál no mós internasionál”. Atu hetan informasaun kompletu kona-ba aktividade refere, bele hakbesik ba gabinete PRAE liu-liu estudante sira ne’ebé iha talentu liga ho aktividade estrakurikulár.

Dili, 14 Marsu 2020 – Eskola Bázika Filiál (EBF) Acanuno, Hera, Dili, afetadu makaas hosi udan bo’ot iha Sesta-feira (13/03) hodi halo sala hamutuk 12 labele uza iha tempu besik tanba inundasaun, nakonu ho bee no tahu.  Ministériu Edukasaun, Juventude no Desportu (MEJD) observa direta eskola refere no foti ona medida sériu atu rezolve lalais hodi garante prosesu aprendijazen tuir mai.

Indonézia, 15 Marsu 2020 – Insónia ka susar dukur sai hanesan problema ne’ebé ema barak hasoru ohin loron. Ema barak hatoman-an hodi halimar telemóvel iha tempu kalan, wainhira susar atu dukur. Maibé, dispozitivu ida ne'e bele mós halo ita susar atu dukur. Ida ne’e revela relasiona ho rezultadu peskiza ‘anual de sono’ (Indonézia, ‘tidur tahunan’) ne’ebé halo ona hosi Philips iha tinan ne’e. Ho envolvimentu hosi adultu rihun-sanulu-resin-tolu (13.000) iha nasaun 13 iha Ázia-Pasífiku, Philips koko deskobre padraun, persepsaun no komportamentu kona-ba abituasaun hosi toba. Peskiza ne’e halo ho online iha períodu 12 Novembru to’o 5 Dezembru 2019, ba ema adultu na’in-13.004 ho idade 18 ba leten iha nasaun 13. Hato’o hosi Prezidente Diretór Philips Indonézia, Pim Preesman katak, maioría partisipante ne’ebé hela iha Ázia-Pasífiku utiliza telemóvel iha toba-fatin. “Maibé, ne’e la rekomenda hosi espesialista saúde sira”, dehan Pim. Metade ka pursentu 49 hosi partisipante sira hateten katak buat ikus ne’ebé sira halo molok toba mak haree sira-nia telemóvel. Pursentu ne’e aas liu númeru globál ne’ebé ho pursentu 39. Enkuantu ne’e, pursentu 46 hosi partisipante mós utiliza kedas sira nia dispozitivu hafoin hadeer. Pim mós hateten, kuaze partisipante pursentu 15 deklara katak sira mós baibain responde mensajen no xamada ne’ebé hafanun sira wainhira dukur iha kalan. Maibé, asaun ne’e mak impede sira hodi toba ho profundu sein interupsaun iha kalan, no afeita ba kondisaun korporál oioin iha nia-an. “Distúrbiu toba baibain ema konsidera nu’udár triviál. Maibé, hosi toba ne’ebé la seguru sei hamosu impaktu ba saúde mentál tantu fíziku, no iha posibilidade boot hodi hamenus produtividade”, Pim afirma.

Hera, 15 Marsu 2020 – Relasiona ho inundasaun ne’ebé akontese iha Sesta-feira (13/03), Sekretáriu Estadu Protesaun Sivíl(SEPS),Alexandrino Araujo fó apoiu emerjénsia ba vítima dezastre naturais hamutuk uma kain atus-ida-neen (106) iha Munisípiu Dili,Postu Administrativu Cristo rei, Suku Hera, kompostu hosi Aldeia Alok laran, Hali dolar no Akanuno. Apoiu emerjénsia ne’ebé komunidade hetan hanesan foos, supermi, dosi, mina, basia no biti. Iha biban ne'e xefe suku Hera Antoninho Marques da Silva husu ba Governu liuliu Ministériu Obras públikas atu fó atendimentu hodi normaliza fila-fali bee dalan (Mota) atu nune’e wainhira akontese udan bo'ot labele afeita ba Komunidade nia hela-fatin. Iha tempu hanesan autoridade lokál ne’e agradese ba Governu tamba fó ona apoiu maski iha faze emerjénsia no hodi hein ba faze rekuperasaun tuir dadus nebe iha. Prosesu distribuisaun ne’e akompaña hosi ekipa protesaun sivíl no CVTL.

Dili, 16 Marsu 2020: Sekretariu Estadu Protesaun Sivil, Alxandino Xavier Araujo, relata katak, populasaun hamutuk rihun 6 ka uma kain 1.105 mak afeitadu ba inundasaun iha Kapitál Dili, ne’ebé provoka hosi udan bo’ot ne’ebé akontese iha Sesta-feira (13/03) semana kotuk. Vítima hirak ne’e Governu apoiu ona asisténsia emerjensia nian, mas balun mós seidauk tanba pesoál limitadu, inklui área balun seidauk hetan relatóriu hosi Autoridade Suku sira.  Sekretária Estadu Protesaun Sivíl iha koordenasaun ho liña ministerial relevante sira seluk, hanesan MOP, no Ajensia Internasional sira kontinua halo esforsu hotu-hotu tuir ida-idak nia área atu nune’e bele rekupera lalais situasaun iha tempu badak. Enkuantu liuhosi Reuniaun Konsellu Ministru extraordinária Segunda ohin, ne’ebé lidera hosi Primeiru-Ministru Taur Matan Ruak, deside mós toleránsia pontu loron rua ba funsionáriu públiku sira, hahú hosi loron 17 to’o 18 fulan Marsu 2020, atu fó biban bele partisipaiha limpeza nasionál iha ida-idak nia uma, no bairru sira ne’ebé afetadu maka’as hosi inundasaun. Maibé toleránsia pontu ne’e só ba de’it funsionáriu iha Munisípiu Dili la inklui Munisípiu 11 no RAEOA, Autoridade Seguransa, serbisu Protesaun Sivíl no funsionáriu sira ne’ebé serbisu esensiál tebes atu asegura mákina Estadu kontinua la’o.

Indonézia, 16 Marsu 2020 – Governadór Nusa Tenggara Timur (NTT) Viktor Bungtilu Laiskodat husu atu fronteira entre Repúblika Indonézia (RI) no Timor-Leste (TL) tenki taka ho imediatu  hodi impede transmisaun Vírus Corona. “Husu ba responsável sira atu koordena ho ajénsia relevante sira hodi taka tiha fronteira entre RI no TL”, dehan Viktor, Sabadu ne’e iha Kupang . Tuir Viktor, Organizasaun Mundiál ba Saúde (OMS, sigla Inglés WHO), emite ona avizu atu responde kedas tamba situasaun ida ne’e, tuir OMS, COVID-19 perigozu tebes ba ema nia moris. “Tamba ne’e, NTT hakarak antesipa, liuhosi koordena lalais ho parte oioin ne’ebé relasiona ho prosesu, nune’e fronteira ho TL bele taka tiha”, katak Viktor. Iha rejiaun NTT, existe postu fronteira haat mak hanesan PLBNT Mota-ain iha distritu Belu, PLBNT Motamasin iha distritu Malaka, PLBNT Wini no PLBNT Napan iha distritu TTU. Alein hosi PLBNT, existe mós postu transfronteirisu, hanesan Turiskan, Builalu, Laktutus no Haumeniana.Viktor akonsella povu NTT atu labele lakon esperansa no ta’uk ba COVID-19. “Se imi ta’uk, ne’e naturál, maibé labele ta’u resin liu, selae ikus ita labele halo buat ida”, Viktor hateten. Governadór NTT ne’e espera katak governu no mós parte seluk tán, inklui Ministériu Saúde  iha Kupang, bele fornese konfiansa no esperansa ba públiku, hodi minimiza sira nia pániku.

Moras Respiratóriu, Kánkuru, Problema Kardíaku, Derame no móras seluk tán asosia hela ho poluisaun ár, ne’ebé ohin loron ema bolu “Estilu Fuma Foun”. Grupu Sientista ida afirma katak poluisaun ár esternu bele hamenus ema nia durasaun moris kuaze tinan 3 (tinan 2.9), nune’e, nia impaktu negativu ba ema nia-an ne’e boot liu kompara ho sigaru. Poluisaun ár iha Índia tama ba kategoria “perigozu”.Poluisaun ár iha Malázia: eskola sira taka hotu hafoin estudante liu na’in-sanulu hetan moras. Iha estudu ida ne’ebé publika iha revista ‘Cardiovascular Research’, hateten katak númeru influénsia hosi poluisaun iha posibilidade boot tebes hodi minimiza ema nia moris. Peskizadór sira deskobre katak totál vítima mate tamba poluisaun ár bele boot liu fuma. Sira utiliza métodu estatístika hodi sura nível mate no diminuisaun durasaun moris iha tinan 2015 no deskobre katak poluisaun ár iha relasaun ho mate tokon 8,8 iha mundu. “Ami fiar katak rezultadu ne’e hatudu existe “pandemia poluisaun ár”, dehan Thomas Munzel, Profesór ida iha Mainz University Medical Center. “komunidade no governu tenki tau atensaun ba problema ida ne’e”, Thomas hateten.

Dili, 15 Dezembru 2020 – Governu Kuba liuhosi Embaixadór Kuba iha Timor-Leste Omar Lauro Betancourt, iha tersa (15/12) ne’e, hasoru malu ho Sekretáriu Estadu Kooperativa (SEKOOP) Elizário Ferreira iha nia Gabinete, Dili, hodi aprezenta ba SEKOOP kona-ba área haat (4) ba dezenvolvimentu kooperativa mak hanesan Kooperativa Agro Pekuáriu, Agro Turizmu, Agro Peska, no Teknolojia Transporte Públiku. Área haat ne’e sai hanesan baze atu SEKOOP bele hili hodi halo kooperasaun ho Governu Kuba liuliu Ministériu Agrikultura Kuba. “Liuhosi kooperasaun ida ne’e, oinsá mak promove dezenvolvimentu kooperativa produsaun hodi kontribui ba produsaun rai-laran, hasa’e kampu servisu, no mós hamenus importasaun”, esplika Elizário. Iha reuniaun ne’e, parte rua konklui mós katak sei halo Memorandum of Understanding (MoU) entre Sekretaria Estadu Kooperativa Timor-Leste ho Governu Kuba liuhosi nia embaixada iha Timor-Leste, atu bele realiza kooperasaun iha área ne’ebé Embaixadór Omar aprezenta ona.

Dili, 16 Marsu 2020 - Universidade Nasionál Timor Lorosa’e (UNTL), liuhosi Sentru Lian Inglés (sigla Inglés, ELC) servisu hamutuk ho Rede Inter-Ajénsia Foinsa’e Timor-Leste (RIAFTL) organiza atividade “youth service exhibition day” atu promove kolaborasaun, advokasia, no tulun malu ba foinsa’e sira bele iha kbiit hodi haknaar-an nu’udar joven loloos iha ida-idak nia moris. Diretora ELC, Belinha Maia do Rosário, iha Kampus Liceu UNTL, hateten katak espozisaun refere importante ba foinsa’e sira tamba ko’alia foka ba moris joven nian oinsá buka solusaun ba problema ruma iha sira-nia moris loro-loron. “Ha’u haree atividade ne’e, meiu ida atu promove mós sentru ne’e ba estudante universidade nasionál nian, no importante tebes ba sira atu uza hanesan modelu aprendizajen ida, liuhusi espozisaun no aprezentasaun tema oioin kona-ba moris foinsa’e sira-nian liga ba kolaborasaun, advokasia, no tulun malu”, dehan Belinha. Iha aprezentasaun hosi reprezentante Pradet, Rica Nela Estrela de Oliveira, fó hanoin ba joven sira kona-ba maneira ne’ebé bele uza hodi hasoru ema ruma ho kondisaun moras mentál. “Fó hanoin ba partisipante sira atu atende ema ruma ne’ebé ho moras psikolójiku (mental) ne’ebé ita hasoru iha dalan, no iha sosiedade liuhusi komunika ho efetivu no respeita sira nu’udar umanu”, tenik Rica.Entretantu, Organizadora Elize Maria Fátima Soares hateten iha expozisaun ida ne’e atu promove ba públiku kona-ba papel RIAFTL nian ne’ebé fó asisténsia ba joven sira no tulun solusiona problema ruma kona-ba relasaun sosiál, moras ruma ne’ebé foinsa’e sira enfrenta. Eventu ne’e hetan apoiu hosi organizasaun oioin ne’ebé integra iha RIAFTL hanesan Youth of the Streat, Asia Foundation, Merie Stopies Timor-Leste, Fundasaun Alola. Enkuantu partisipante sira hosi UNTL rasik, DIT, IOB, UNPAZ, ICS, ISC, UNITAL, IPDC no ICR.

Dili, 16 Marsu 2020 – Governu, liuhosi Vise-Ministra Saúde ba Kuidadu Saúde Primária no Ministra Saúde iha Ezersísiu, Élia A.A dos Reis Amaral, Vise-Ministra Finansa no Ministra Interina Sara Lobo Brites halo aprezentasaun iha Plenária Parlamentu Nasionál hodi atualiza kona-ba preparasaun Ekipa Komisaun ba Prevensaun Korona Virus iha Timor-Leste ne’ebé mak lidera hosi Ministra Saúde iha Ezersísiu ba preparasaun Timor-Leste iha prevensaun pandemia mundial ne’ebé afeta ona kazu ho númeru sa’e maka’as iha Ázia, Europa, Amérika no Meiu Oriente - nasaun dezenvolvidu sira hanesan Amérika, Japaun, Korea Súl, Fransa, Itália no España ne’ebé enfrenta dezafiu boot. Aléin hosi ne’e, aprezenta mós rezultadu servisu ne’ebé mak Ministériu Saúde daudauk ne’e ho apoiu Ministériu relevante sira seluk hodi haree no prepara fatin karantina no izolamentu wainhira kazu ba Virus Corona mai iha Timor-Leste.Nune’e mós Ministra Saúde iha Ezersísiu relata kona-ba Timor-Leste ne’ebé hetan kazu suspeitu nain 4 ne’ebé resultadu negativu maski nune’e Timor-Leste kontinua nafatin no tenki haforsa mekanismu kordenasaun ba prevensaun no kontrolu COVID-19. Ministériu Saúde mós kontinua halo nafatin sensibilizasaun informasaun ba komunidade oinsá halo prevensaun la’os de’it ba pandemia mundial maibé mós ba virus sira seluk ne’ebé kauza ba saúde públiku. Karik iha ema ruma mak hetan sintoma isin manas, me’ar no susar dada iis, favór fó hatene lalais kedas ba autoridade saúde iha área jeográfika, aeroportu, portu no fronteira. Aprezenta mós opsaun balun ne’ebé inklui mós iha planu kontijénsia nian hanesan karik sai hanesan opsaun ikus liu mak taka porto entrada sira no mós LOCKDOWN iha Fatin Públiku hotu-hotu (Eskola, Merkadu, Parke – exseptu fasilidade saúde)Ministra Finansa Interina hato’o kona-ba oinsá preparasaun Ministériu Finansa nian liga ho Orsamentu ba iha Planu Kontijénsia hodi responde ba iha kauza nasionál refere.

Dili, 17 Marsu 2020 – Hafoin hetan moras, Maria Vitória nia inan Cristina no nu’udar mós Pe. Tiago hosi Soibada nia feton ida, agonia iha ospitál no hakotu iis iha nia oan sira inklui Marvi nia oin. Tuir informasaun ne’ebé hetan katak situasaun ikus molok Marvi nia inan hakotu iis mak, família barak asiste Cristina nia agonia, no iha momentu ne’e Marvi ho nia bin-alin sira ba kaer sira nia inan nia liman molok matebian husi iis ho esperansa katak sira bele hetan bensaun ikus hosi inan Cristina. Iha situasaun konfuzu ida mak matebian Cristina husik iis no lakleur iis iha fila-fali nune’e dala haat no ikus mai hakotu iis hodi ba oin ona.

Indonézia, 17 Marsu 2020 – Atu prevene vírus corona, Autoridade Servisu Finanseiru (ASF, sigla Indonézia OJK) husu ba banku nasionál sira atu mantéin limpeza ba kaisa eletróniku (sigla Inglés, ATM) sira no balkaun atendimentu kliente, nune’e bele suprime kazu diseminasaun surtu vírus corona. Aléin hosi ne’e, Vise-Komisáriu Relasaun Públika no Lojístika ASF, Anto Prabowo mós husu ba banku sira atu mantéin ambiente servisu moos. ASF husu mós ba instituisaun servisu finanseiru sira atu ajusta operasaun ka minimiza interasaun entre ema sein interompe servisu finanseiru iha komunidade.

Vikeke, 17 Marsu 2020 – Servisu Saúde Munisipiu (SSM) Vikeke, liuhosi Sentru Saúde Komunitaria (SSK) Vikeke Vila, hala’o kampaña prevensaun moras Vírus Corona ba eskola sekundária hotu-hotu iha Postu-Administrativu Vikeke Vila, Munisipiu Vikeke. Entretantu, programa refere hala’o hosi ekipa promosaun no edukasaun saúde, esplika maneira prevensaun relasiona ba moras COVID-19, ne’ebé agora daudauk sai hanesan pandemia mundiál no mós preokupasaun globál. Informasaun sira ne’ebé hakle’an ba estudante sira mak hanesan importánsia hosi fase liman beibeik ho sabaun, me'ar taka ibun ho liman sikun, se karik konsumu na'an ruma te'in to'o tasak didi’ak mak konsumu, evita tafui arbiru iha fatin públiku, no evita kontaktu direita ho ema moras gripe ruma no karik hetan moras ruma tenki hakbesik an lalais ba fasilidade saúde ne’ebé besik.

Dili, 17 Marsu 2020 – Komisáriu Komisaun Anti Korupsaun (sigla Portugés, CAC), Sergio Hornai akompaña hosi Komisáriu Adjuntu ba Asuntu Prevensaun no Sensibilizasaun Luis de Oliveira Sampaio, Asesór Marima Oliveira, Diretór Servisu Apoiu Kooperasaun Carlos Bento Mau Bere no Xefe Unidade Pesoál Apoiu Luis Ersio Guterres simu vizita kortezia Embaixadór Uniaun Europeia foun Andrew Jacobs, Tersa-feira ne’e, iha edifisiu CAC Faról, Dili. Iha sorumutu kortezia ne’e, Embaixadór Andrew Jacobs introdúz nia-an nu’udar Embaixadór Uniaun Europeia foun no afirma ba Komisáriu ho estrutura tomak Uniaun Europeia nian prontidaun atu koopera no tulun nafatin Komisaun iha luta kontra korrupsaun. Embaixadór Andrew mós espresa nia apresiasaun ba servisu brillante Komisaun nian durante tinan 10 ne'ebé hala’o misaun sagradu prevene no kombate korupsaun iha rai doben Timor-Leste.

Dili, 17 Marsu 2020 - Primeiru-Ministru (PM) Taur Matan Ruak hamutuk ho Sekretáriu Estadu Protesaun Sivíl, Alexandrino Xavier Araújo, iha Tersa-feira loro-kraik ne’e fahe ajudu simbólika umanitária ba komunidade ne’ebé sai vítima inundasaun iha Suku Santa Kruz, Postu Administrativu Na’in-Feto, Munisípiu Dili. Ajudu ne’e nu’udar ajudu emerjénsia, hodi hakmaan lalais vítima nia sofrimentu nune’e bele hein polítika Governu nian oinsá mak atu rekopera fila-fali estragu sira ne’ebé komunidade hetan. Ajudu umanitária ne’e sei kontinua mós ba fatin sira seluk ne’ebé afetadu ba inundasaun hanesan; Hera, Bidau Santa-Ana, Bidau Lecidere, Bidau Akadiruhun, Bekora, Kamea, Ailok Laran, Kuluhun, Audian, Lahane Oriental, Lahane Osidental, Fatuhada, Vila Verde, Kaikoli no Bairu-Pité. Tuir dadus ne’ebé rekolla hosi Sekretária Estadu Protesaun Sivíl, to’o data ohin nian, 17 Marsu 2020, vitima afetadu hamutuk uma kain 2.505 no total abitante hamutuk 15.799, maibé númeru ne’e sei bele aumenta tanba ekipa sei kontinua halo verifikasaun iha terenu.

Itália, 18 Marsu 2020 – Jogadór Meiu Juventus nian, Blaise Matuidi, infekta ho pozitivu vírus corona, bazeia ba rezultadu teste ne’ebé realiza ba jogadór fransés ne’e. Matuidi sai jogadór Juventus daruak ne’ebé afeita vírus corona hafoin Daniele Rugani. Rugani identifika nu’udar jogadór dahuluk ne’ebé infekta ho vírus corona iha semana kotuk. Hanesan ho Rugani, Matuidi pozitivu Covid-19, tuir rezultadu teste, maski la hatudu sintoma ruma. Matuidi iha hela izolamentu wainhira Rugani iha teste pozitivu Corona dezde semana kotuk. “Blaise Matuidi pasa hosi série ezame médiku no rezultadu sira hatudu katak pozitivu infekta vírus corona.”, dehan komunikadu Juventus. Sampdoria sai hanesan klubu ne’ebé iha kazu Covid-19 barak liu ho jogadór 17 ne’ebé pozitivu virus corona. Iha itália rasik, relata kazu 27.980 relasiona ho corona referente ba dadus Organizasaun Mundiál ba Saúde (OMS, sigla Inglés WHO). Hosi kazu hirak ne’e, relata ema na’in-2.158 mak mate.

Díli 17 Marsu 2020 - Governu hakarak informa ba Komunidade sira atu labele pániku relasiona ho planu Governu nian ne’ebé solisita ba Prezidente Repúblika atu dekreta Estadu Emerjénsia relasiona ho pandemia Vírus Corona. Objetivu hosi Estadu Emerjénsia ne’e mak, limita de’it movimentasaun ema nian, hodi evita sirkulasaun surtu COVID-19, enkuantu importasaun sasán nesesidade báziku sira no medikamentu nian kontinua la’o hanesan baibain. Governu liuhosi Ministru Kordenadór ba Asuntu Ekonómiku, Fidelis Leite Magalhães iha segunda semana ne’e konvoka ona enkontru Jeral ida ho dirijente AIFAESA, Sentru Lojístiku Nasionál (Silglá Portugés CLN) no Ajénsia Importadór sira, oinsá halo preparasaun di’ak atu asegura katak nesesidade báziku kontinua sírkula normál iha merkadu sira, no vida ekonómika kontinua la’o normál. Iha enkontru ne’e, CLN relata katak estoke nasionál sei seguru hela, karik iha kazu nesesáriu tebes atu blokeia, garante ekonomia rai-laran sei la’o aguenta to’o fulan 4 oin mai. Parte AIFAESA ho ajénsia importadór sira sei halo kontrolu ne’ebé rigór ba armajén no loja sira atu nune’e evita importadór ka loja na’in sira hasa’e folin.

Dili, 18 Marsu 2020 - Primeiru-Ministru Taur Matan Ruak Apela ba Individuál no Emprezáriu Ne’ebé Iha Karreta Truck Bele Apoia Governu Tula Sai Materiál Inundasaun. Governu la haluha Agradese Apoiu Parseiru Dezenvolvimentu hosi ema sira ne’ebé tulun governu iha situasaun ida ne’e. “Ha’u mós aproveita apela ba individuál no emprezáriu sira ne’ebé iha karreta (truck)) favór ida bele ajuda fó apoiu ba ita-nia sidadaun sira lori sai fatuk, lori sai rai-henek, lori sai ai tuir posibilidade, tanba ita la’os problema dezastre naturais mas ita iha moras ida ke agora afeta mundu tomak Koronavírus (KOVID-19) se ita la rapidamente rezolve problema ida ne’e, ida mai tan ne’e ita sei pániku loos, tanba ne’e tempu badak ne’e ita hotu sei halo esforsu para fó ita-nia apoiu ba ita-nia sidadaun sira”, Taur Matan Ruak hateten.

Dili, 17 Marsu 2020 - Ministru Obra Públika (MOP), Salvador dos Reis Pires, iha Tersa-feira ne’e partisipa iha reuniaun Konsellu Administrasaun Fundu Infraestrutura (KAFI) ne’ebé lidera hosi Primeiru-Ministru (PM), Taur Matan Ruak, hodi deside MOP no Ministériu Planeamentu Investimentu Estratéjiku (MPIE) atu kria ekipa Task Force hodi halo atendimentu no rekopera fatin estragu sira hosi inundasaun. Ekipa Task Force ne’e sei lidera hosi Diretór Jerál Obra Públika (DGOP), partisípa hosi Diretór Jerál Ajénsia Dezenvolvimentu Nasionál (ADN) ho tékniku sira hodi halo estimasaun kustu ba normalizasaun, protesaun no limpeza iha área afeitadu hosi inundasaun sira. “Autoriza atu kria Task Force entre MPIE no MOP harii ekipa Task Force konjunta ida ne’ebé sei lidera husi DGOP ho partisipasaun husi DG ADN ho nia ekipa. Orienta Task Force atu halo lais estimasaun kustu aprezenta ba Konsellu Ministru aban, ekipa tenke tun halo estimasaun, finaliza estimasaun kustu sira ne’ebé mak aban sira sei aprezenta ba iha Konsellu Ministru, depois tuir mai autoriza Task Force atu identifika fatin sira ne’ebé mak hetan estragus no tipu obras ba rekoperasaun nian,” Fidelis Leite Magalhães hateten. Iha reuniaun ne’e KAFI mós identifíka fundu apropriadu hodi bele fasilita obra servisu sira emerjénsia nian no identifíka katak sei rekopera ba iha fundu kontijénsia. Ekipa Task Force ne’e ho imediata tun ba fatin estragu sira hanesan iha My Friend, Bidau, Bekusi, Hera, Maloa, Bekora, Manleuana no fatin sira seluk, orienta mós atu ho urjente identiifika no halo estimasaun orsamentu ba tore eletrisidade sira iha fatin neen (6) ne’ebé mak ameasadu mota atu lori no sistema bee-moos sira ne’ebé hetan ona estragu. Reuniaun KAFI ne’e hetan partisipasaun mós hosi Ministru Transporte no Komunikasaun (MTK), José Agostinho da Silva, no Vise Ministra Finansa (MF), Sara Lobo Brites, Diretór Jerál ADN, Komisaun Nasionál Aprovizionamentu (CNA) no Diretór ba Fundu Infraestrutura.

Dili, 18 Marsu 2020 - Primeiru-Ministru (PM) Taur Matan Ruak, apela ba emprezáriu, distribuidór ka supermerkadu (loja) na’in sira ne’ebé fa’an nesesidade báziku atu labele Inflasiona presu sasán iha situasaun difisil nia laran hodi hariku sira-nia an. Xefe Governu husu atu halo negósiu ho justu no morál. Xefe Governu apela ida ne’e relasiona ho loja ka supermerkadu sira ne’ebé hasa’e folin derepente de’it ba sasán nesesidade báziku relasiona ho desizaun Governu nian ne’ebé solisita ba Prezidente Repúblika atu dekreta Estadu Emerjensia nu’udar meiu ida hodi halo prevensaun ba Pandemia vírus corona ka Covid-19. “Apela ba emprezáriu (loja/supermerkadu sira) ne’ebé inflasiona sasán nia presu, aproveita oportunidade para hariku sira-nia an. Ha’u apela ba sira para sira halo negósiu ida jujur, (onestu) ho moral, iha momentu ne’ebé nasaun presija sira-nia apoiu ida ne’e mak sira tenke apoiu, la’ós nasaun presija sira-nia apoiu, sira prejudika tan ita-nia sidadaun sira”, apela Taur Matan Ruak.

Dili, 18 Marsu 2020 - Prezidente Autoridade RAEOA-ZEESM, José Luís Guterres, ohin, hala’o enkontru ho Reprezentante Organizasaun Mundial ba Saúde (OMS, sigla Inglés WHO), Rajesh Pandav, hodi ko’alia kona-ba kolaborasaun entre OMS ho Autoridade iha esforsu preventiva ba Vírus Corona. Iha enkontru ne’e, José Luís Guterres solisita OMS nia apoiu ba ekipa prevensaun Vírus Corona ne’ebé Autoridade estabelese ona hodi hala’o sosializasaun ba komunidade sira atu hatene oinsá prevene sira-nia an hosi vírus ida ne’e. Hatán ba pedidu ida ne’e, Reprezentante OMS prontu atu fornese treinamentu ba ekipa ne’e kona-ba saida mak vírus corona no oinsá atu prevene. Tuir planu, semana oin OMS sei haruka doutór espesialista sira ba Oekusi-Ambenu hodi fó treinamentu ba pesoál sira ne’ebé envolve iha prosesu ida ne’e.

EUA, 17 Marsu 2020 – Microsoft, liuhosi ekipa Bing (plataforma peskiza), lansa portál online ofisiál hodi halo rastreamentu (Inglés Tracking) ba infeksaun Covid-19 iha mundu tomak. Rastreamentu ida ne’e, halo iha tempu real (Inglés ‘up-to-date’) no divulga estatístika númeru infeksaun ba kada nasaun iha mundu. Dadus ne’ebé mak divulga iha portál ne’e mai hosi fonte kredível sira hanesan Organizasaun Mundiál ba Saúde (OMS, sigla Inglés WHO), Sentru EUA ba Prevensaun Moras no Kontrolu (sigla Inglés, USCDC), Sentru Europeia ba Prevensaun  Moras no Kontrolu (sigla Inglés, ECDC) no seluk tán. Portál ne’e disponível iha desktop no telemóvel (responsivu) nune’e, utilizadór sira bele navega mapa hodi lokaliza informasaun tuir mapa. Bele asesu portál refere liuhosi bing.com/covid.

Díli, 18 marsu 2020 - Xefe Casa Civíl, Francisco Maria de Vasconcelos, agradese apoiu hosi F-FDTL, PNTL, Institutu Jestaun Ekipamentu, Servisu Bee no Saneamentu, Bombeiru sira, Kompañia HAKSOLOK ho nia grupu, FOKUPERS, ACBIT, komunidade hosi Bairu-Pité, Joven sira hosi Bebonuk, Aimutin, Kampung Alor, Estudante Universiáriu sira, kompañia Globus Fuel, ACCTL, Aqua Fresca, ELEMLOI, Monteveado no Fabuldus, ne’ebé durante loron 5, hosi loron 14 to’o 18 marsu, ba hamoos resintu Palásiu Prezidensiál Nicolau Lobato ne’ebé afetadu hosi udan-boot no mota-sa’e, iha Bairu-Pité, Dili. Ajudu ne’e hatudu solidariedade hosi komunidade, instituisaun sira seluk Estadu nian no kompañia oioin sira ho Prezidente Repúblika. Ho orgullu, Xefe Casa Civíl hateten: “Iha situasaun susar nia laran, ita haree dala ida tan katak Timoroan sira hatene tulun malu hodi hakmaan sira ne’ebé presiza apoiu. Ajuda malu biar la koñese malu”. Hosi kedas 13 marsu, sidadaun no instituisaun sira foti inisiativa hodi asegura ida-idak nia fatin no fó apoiu ba maluk sira ne’ebé presiza. Solidariedade ida ne’e hametin liu-tán relasaun ema ho ema no sei hakbiit liu-tán sentidu Povu, Estadu no Nasaun Timor-Leste. Apoiu sira ne’ebé hetan husi komunidade no organizasaun sira ne’ebé temi iha leten mai-hosi inisiativa rasik atu bele hamoris fila-fali sidade Díli hanesan baibain. Prezidénsia Repúblika tomak apresia no agradese inisiativa mai-hosi sidadaun ida-idak no entidade oioin nia apoiu atu hamoos resintu Palásiu no fatin sira seluk ne’ebé afeitadu hosi mota-sa’e.

Díli, 19 Marsu 2020 - Prezidente Repúblika (PR), Francisco Guterres Lú Olo hala’o enkontru semanál ho Primeiru Ministru (PM) Taur Matan Ruak hodi ko’alia asuntu “seguransa, dezastre naturál, Covid-19 no nia impaktu sosiu-ekonómiku, no levantamentu Fundu Infraestrutura”. PM Informa kona-ba seguransa nia konsidera “laiha preokupasaun boot” no “buat hotu la’o di’ak”. Relasiona ho dezastre naturál (inundasaun) ne’ebé akontese iha semana kotuk, Primeiru Ministru hateten, Governu halo ona levantamentu no dadus provizóriu hatudu, valór estragus hosi akontesimentu ne’e, liu dolar millaun 20 ($20.000.000). Taur realsa liu-tán, atu hadi’a fila-fali infrastrutura fizika sira ne’ebé aat, Governu sei uza fundu infraestrutura noatu apoiu ba populasaun iha área sira ne’ebé afeita, Governu sei uza fundu kontijénsia. “Soke, agora, ita iha hela periúdu duodesimu i kontijénsia ne’e kiik liu”, informa PM. “Tanba ne’e mak ita-boot sira hatene, ami halo desizaun rua iha Konsellu Ministrus, horseik (18/03), ami aprova proposta lei ida, atu husu autorizasaun ba Parlamentu Nasionál para halo leventamentu ba Fundu Petrolíferu no mós iha semana liubá, ami propoin alterasaun lei Orsamentu Jestaun Finanseira para bele fó dalan liu-tán ba Governu hodi responde ba kompromísiu nasionais ho internasionais”, hatutan Taur Matan Ruak. Ba Francisco Guterres Lú Olo, Taur Matan Ruak mós relata preparasaun sira ne’ebé Governu oras ne’e halo no hodi prevene no hasoru virus corona, hanesan prepara fatin izolamentu iha Bairu Formosa, Vera Crúz no Tibar. PM informa, kona-ba timoroan sira ne’ebé oras ne’e hela iha rai-li’ur, Governu laiha planu atu halo evakuasaun ba sira, tamba fiar ba sistema prevensaun no atuasaun ne’ebé nasaun hotu halo atu hasoru virus corona.

Dili, 18 Marsu 2020 - Atu prevene ezisténsia Virus Corona iha Timor-Leste, Sekretariu Estadu ba Komunikasaun Sosiál (sigla Portugés SECOMS) servisu hamutuk ho Ministériu Saúde no Organizasaun Mundiál ba Saúde (OMS, sigla Inglés WHO) halo lansamentu ba kampaña prevensaun COVID-19, ne’ebé hala’o kuarta-feira (18/3), iha sede suku Bairu-Pité. Kampaña prevensaun COVID-19 ne’e lansa, ofisiálmente, hosi Sekretáriu Estadu ba Komunikasaun Sosiál, Merício Juvinal dos Reis “AKARA” akompaña hosi Diretóra-Jerál Prestasaun Servisu Ministériu Saúde, Odete Viegas, reprezentante OMS no Xefe Suku Bairu-Pité, João Baptista Belo. Hafoin lansamentu ofisiál iha suku Bairu-Pité, kampaña prevensaun ne’e mós sei hala’o iha suku sira seluk iha kapitál Dili, atu nune’e komunidade sira bele iha koñesimentu báziku kona-ba pandemia ne’e inklui nia sintoma sira no medida prevensaun ba moras ne’ebé sai ona hanesan preokupasaun globál. Partisípa iha serimónia lansamentu ne’e, xefe suku ho nia estrutura sira, komunidade, funsionáriu SECOMS no entidade relevante.

Dili, 18 Marsu 2020 - Universidade Nasionál Timór Lorosa’e (UNTL), liuhosi sivita akadémika ne’ebé kompostu hosi estudante, dosente no funsionáriu hala’o limpeza iha loron 17-18 Marsu iha área sira ne’ebé afeita hosi inundasaun no akontese iha parte leste kapitál Díli, hanesan Bekora, Bekusi, Taibesi, Kuluhun no Balide. Relasiona ho atividade refere, Administradór Jerál UNTL, Lourenço Rodrigues Pereira, iha kampus sentrál UNTL, hateten katak universidade hola parte iha limpeza bazeia ba sirkulár ne’ebé Governu Emita iha segunda-feira ne’e. “Bazeia ba sirkulár Governu nian maka loron rua 17 no 18 marsu ne’e, UNTL nia estudante, dosente no funsionáriu sira iha toleráriu atu hala’o limpeza iha lokál ne’ebé afetadu ba inundasaun”, dehan Lurenço Rodrigues. Administradór Jerál hatutan tán katak atividade ne’ebé hala’o hosi universidade nasionál mak atu kontribui hodi mantéin Kapitál Dili livre hosi lisu no inundasaun.

Abuzu droga sei la tulun prevene ka trata infesaun Covid-19 ka virus corona, no droga mós sei la tulun jere ita-nia trauma, ansiedade, baruk ka izolamentu sosiál, tuir informasaun ne’ebé publika hosi Organizasaun Mundiál ba Saúde iha Timor-Leste. Atu hadook-an hosi infesaun Covid-19 la’os uza droga, maibé ema hotu presiza kumpri regra prevensaun Covid-19 hanesan mantéin distánsia sosiál, hamoos-an, labele halo kontaktu fíziku ho ema seluk, fase liman beibeik, evita hemu tua, labele fuma, labele konsumu droga no regra prevensaun seluk tán.

Dili, 18 Marsu 2020 - Vise-Ministru Administrasaun Estatál (MAE), Abilio José Caetano Asina MoU ho Representante Rezidente UNDP iha Dili, Tuya Altangerel, iha edifísiu Ministériu Administrasaun Estatál, Kuarta ne’e. Serimónia Asinatura hosi parte Governu ho parseiru dezenvolvimentu sira nu’udar pasu pozitivu atu kondisiona Munisipiu sira hodi hakat ba desentralizasaun Administrativu. Nune'e, hafoin asina MoU, Vise-Ministru hanesan mós Ministru iha Ezersísiu afirma katak projetu ne'e sei foka liu ba Eletrisidade báziku ka Enerjia renovável no bee moos liu-liu ba komunidade sira ne'ebé hela iha área rurál sira. Abilio Jóse Caetano hateten, tuir estimativa orsamentu ba implementasaun projetu ne'e, entre millaun tolu, ho durasaun tempu tinan tolu, inklui mós ba manutensaun ho durasaun tinan rua. Haktuir mós hosi Tuya Altangerel katak projetu ne'e atu apoia liu sidadaun sira iha munisipiu hodi asesu ba bee moos no Enerjia solár, liuliu sira ne’ebé iha área rurál. UNDP nia misaun iha ne'e mak atu kontinua nafatin fó apoiu asisténsia sira ba sidadaun Timor-Leste nune’e, UNDP ho COICA sei kontinua servisu hamutuk ho Governu TL hanesan parseiru ba dezenvolvimentu báziku sira iha Munisipiu. Maske nune'e, haktuir mós hosi Presidenti Munisipiu Bobonaru, Jeferino dos Santos katak hanesan benefisiáriu hosi projetu refere, senti kontenti tamba projetu ne'e implementa iha sira nia Munisipiu nune'e sei koopera ho parte UNDP wainhira projetu ne'e implementa. Projeitu ne'e sei implementa iha Munisipiu tolu mak Manatutu, Bobonaru no Dili.

Dili  19 Marsu 2020 – Relasiona ho dezastre naturál (inundasaun) ne’ebé akontese iha semana kotuk, Primeiru Ministru hateten, Governu halo ona levantamentu no dadus provizóriu hatudu, valór estragus hosi akontesimentu ne’e, liu dolar millaun 20 (liu $20.000.000). “Dezastre naturais ne’e halo levantamentu ona, seidauk totál, sira ne’ebé hatene até agora nia estragus atinje mais valór 20 molloins dolár Amerikanu, ne’e atinji populasaun nian (proprietáriu), nomós infraestrutura fíziku nian hanesan eletrisidade, bee moos, estrada, ne’e hamutuk nia kustu ne’e kuaze 20 milloins resin”, dehan Taur.

Ermera, 18 Marsu 2020 - Liuhosi kooperasaun ne’ebé halo entre Sentru Nasionál Chega (sigla Portugés, CNC) no East Timor Caffe Institute (ETCI), realiza ona kolókiu iha loron 18 Marsu 2020, hodi fahe informasaun kona-ba Relatóriu Chega no Per Memoriam Ad Spem, iha Auditorium ETCI, iha Gleno, Ermera. Kolókiu ne’e realiza ho intensaun fahe informasaun kona-ba Relatóriu Chega no CVA ho nia rekomendasaun sira, inklui papél CNC ba Estudante Universitáriu sira ne’ebé hanesan jerasaun foinsa’e atu hatene. Tuir Diretór Ezekutivu CNC, Hugo Maria Fernandes katak, Jerasaun foinsa’e barak liu laiha koneksaun emosionál ba Luta Libertasaun Nasionál iha pasadu, nune’e kolókiu ida ne’e konsidera nu’udar oportunidade ida hodi koñese di’ak liu programa CNC nian ne’ebé mak relevante ho sira, hanesan programa transmisaun memória interjerasionál ne’ebé espesialmente foka ba atividade dokumenta inan-aman nia memória pasadu. Hugo Maria Fernandes kontinua enkoraja estudante sira atu haburas kultura hakerek, nune’e bele hakerek istória sira nia inan-aman ka familía sira, no bele haruka ba CNC hodi kompila iha livriñu sira, ne’ebé bele distribui ba ema hotu-hotu atu hatene. Partisipa iha kolókiu ne’e, Estudante ETCI foun ne’ebé tuir hela orientasaun akadémiku kuaze na’in 100.

Austrália kontinua serbisu hamutuk Timor-Leste ba iha preparasaun hodi responde ba situasaun COVID-19 nian. Austrália fornese ona ekipamentu protesaun pesoál (EPP) no material médiku hodi proteje pesoál saúde sira, no daudaun ne’e buka atu hetan ekipamentu médiku esensiál sira.  Hamutuk ho instituisaun edukasaun Menzies School of Health Research, Austrália daudaun ne’e serbisu hodi apoia Timor-Leste ninia laboratóriu nasionál hodi hala’o teste ba COVID-19 iha rai-laran iha tempu badak mai, no fornese pesoál saúde treinadu sira iha ospitál nasionál. Komunikadu Imprensa kompletu bele lee iha ne'e!

Dili, 08 Setembru 2020 – Ministru Justisa (MJ) Manuel Cárceres hateten katak iha tinan 45 liubá wainhira timoroan ho timoroan fila kotuk ba malu iha Timor laran, mate dahuluk mak ema Laklo iha 4 Setembru 1975. Manuel Cárceres hato’o ida ne’e wainhira sai nu’udar Oradór iha Komemorasaun Masakre Makatik iha Hatu-kona, Laklo, iha sexta liubá (04/9/2020). “Tinan 45 liubá kuandu timoroan ho timoroan fila kotuk ba malu iha Timor laran mate primeiru ema Laklo, iha loron 4 fulan Setembru 1975,” Ministru Justisa hateten. MJ mós hateten, komemorasaun Masakre Hatu-kona ne’e atu oinsá bele refleta loron masakre hodi fó omenajen ba saudozu hirak ne’ebé mate no sai memória ida ba jerasaun tuir mai bele hatene istória ne’ebé akontese iha tempu pasadu.

Dili, 19 Marsu 2020 – Timor Leste Meteo Klima (Sigla Portugés, TLMC), tuir observasaun ne´ebé mak meteorolojista sira halo ho baze modelu meteorolójiku hanesan (GFS, ECMWF no modelu rejionál) nota katak iha probabilidade boot atu akontese udan ho intensidade forte no akompaña ho anin bo’ot entre 25-45 km/h iha teritóriu Timor laran tomak. Área sira ne´ebé mak presiza atenta ba risku inundasaun, alagamentu no erozaun mak hanesan Dili (Kapitál Dili, Hera no Metinaro), Manatutu (Setor Norte no sentrál), Baukau, Likisa (Maubara), Same, Ainaru, Aileu, Ermera, Vikeke, Oekusi (Setor sentrál, Oeste no sul), Maliana, Kovalima no Lautem (Setor Norte, sentrál no Oeste) Eventual ida ne´e iha probabilidade boot atu akontese tanba hetan influensia hosi “temperatura superfície do mar” iha tasi Timor ne´ebé mak atinzi to´o 31 graus Selsíus no eksesu anomalia pozitiva atinji pontu pozitivu +2.5. Sorin seluk mos tanba mudansa hosi padraun anin nian ne´ebé mak oras ne´e dadaun predomina hosi sudeste, favorese ba transporte de umidade hosi Tasi Timor mai teritóriu Timor-Leste. Observasaun: Tempestade ka temporal ida ne´e sei fo risku bot ba komunidade sira ne´ebé mak hela iha área sira ne´ebé risku ba inundasaun, alagamentu no erozaun. Ho razaun hirak ne´e maka TLMC husu ba komunidade sira ne´ebé mak hela iha fatin risku sira atu kontinua atenta ba eventual dezastre ne´ebé mak ita hotu la espera.

Dili, 19 Marsu 2020 - Ministru Koordenador ba Assuntos Ekonómikus (MCAE)Fidelis Magalhães hanesan mós Ministru Reforma Lejizlativa no Asuntu Parlamentár (MRLAP), simu vizita kortezia Prezidente ConocoPhilips José Lobato hodi hato’o sira nia preokupasaun kona-ba polítika governu hodi haree ba Bayu-Undan, relasiona ho situasaun mundiál kona-ba Virus Corona, Kinta ne’e. Prezidente ConocoPhilips hateten “Hau mai hasoru Ministru Fidelis relasiona ho polítika governu ninian kona-ba Virus Corona disease (COVID-19), ami koalia buat ne’e bele afeita ka lae operasaun Bayu Undan, ida nee mak hau mai kolia nee”. Iha enkontru ne’e Ministru agradese tebes ba informasaun ne’ebé Prezidente ConocoPhilips hato’o ba governu, no governu mós prontu koopera ho kompañia hodi prevene Virus Corona disease (COVID-19), tanba Bayu Undan hanesan fontes boot liu hodi kontribui ba estadu to’o agora ne’e. Ne’e duni nia husu ba governu mantein nafatin fasilidade Bayu Undan ne’ebé livre hosi virus Corona disease 2019 (COVID-19). Karik iha mekanismu ne’ebé hosi kompañia sei halo introdusaun. “Importante maka ita presiza koalia ho autoridade Timor-Leste, husu parte regulador ninian, ida nee mak ami koalia,” dehan José Lobato.

Estadus Unidus Amérika, 19 Marsu 2020 - Kompania Mozilla anunsia planu atu halakon suporte ba protokolu FTP iha browser Firefox. Enjeñeiru ba Software hosi kompania, Michal Novotny, dehan katak Mozilla iha planu atu dezativa suporte ba protokolu FTP, wainhira lansa versaun foun Firefox 77, ne’ebé sei lansa iha fulan Juñu tinan ida ne’e. Utilizadór sira sei nafatin asesu no download fixeiru liuhosi FTP, maibé presija ativa protokolu FTP iha preferénsia, iha pájina about:config. Maske nune’e, Mozilla eventualmente sei hasai hotu kódigu tomak ne’ebé mak suporta protokolu FTP iha Firefox, ne’ebé mak marka tena iha inísiu tinan 2021. Novotny hateten katak kompania halakon suporte ba protokolu FTP ne’e tamba razaun seguransa. “FTP ne’e protokolu ne’ebé la seguru no laiha razaun atu hili preferénsia ba FTP (no la hili HTTPS) hodi halo download ba rekursus”. Entretantu, “parte balun husi kódigu FTP nian mos tuan los ona, la seguru no difísil atu mantein”, kompania mos identifika no hetan “bugs” ne’ebé barak iha pasadu.

Reinu Unidu, 18 Marsu 2020 - Ekipa Sientísta husi Universidade Oxford, liuhosi Departamentu Siénsia no Enjeñaria hamutuk ho Oxford Suzhou Centre for Advanced Research (OSCAR), dezenvolve teknolojia ne’ebé mak fo resultadu rápidu iha minutu 30 nia laran, wainhira halo teste ba COVID-19, iha Oxford, Inglaterra. Teknolojia ida ne’e koko uza tiha ona ho amostra reál iha klínika iha Luohu, Shenzhen, Xina no hetan susesu 100%, wainhira halo teste ba rezultadu pozitivu ka negativu. Profesór ZhanFeng Cui hanesan Diretór OSCAR dehan katak teknolojia refere sei hahú uza lai iha sentru médiku sira, maibé ekipa espera katak ema hotu bele hetan lisensa hodi halo teste ba nia-an-rasik iha ida-idak nia uma. Kompara ho métodu atuál ba teste COVID-19, ne’ebé mak fo sai rezultadu teste entre oras 1:50 minutus to’o oras 2, teknolojia foun refere efetivu no lais liu.

Dili, 20 Marsu 2020 - Sekretáriu Estadu Ba Formasaun Profisionál no Empregu (SEFOPE), Julião da Silva, iha konferénsia pers ne’ebé realiza iha salaun SEFOPE Kaikoli ohin, hateten sei taka provizóriu timoroan ba servisu iha Korea Súl no Austrália tamba ta’uk afeita COVID-19 ne’ebé perigu tebes ba sidadaun hotu-hotu nia-an. “Oportunidade ne’e ami mós avizu ba kandidatus traballadóres sira hotu ne’ebé atu ba iha Austrália no Korea do Súl katak, provizoriamente ita sei suspende lai aktividades ba Australia no Koara do Súl, relasiona ho virus korona COVID-19 ne’ebé maka agora daun-daun espailla iha mundu tomak” Dehan Julião da Silva. Tuir Sekretáriu Estadu ne’e, Governu Timor-Leste, liuhosi Ministériu Negosiu Estranjeiru no Koopesaun (MNEK), sei servisu hamutuk ho Governu sira ne’ebé halo parseiru, hodi bele suspende aktividade haruka traballadór timoroan sira ba servisu iha Korea no Austrália. Julião mós apela ba kandidatu traballadór sira ne’ebé atu ba servisu iha Korea Súl no Austrália atu kontinua mantéin kalma. “Ami husu ba ita boot sira nafatin hakmatek, kalma hodi hein to’o bainhira Governu Austrália no Korea do Súl loke filafali sira nia fronteiras hodi autoriza traballadór sira husi nasaun seluk inklui Timor-Leste baihira maka bele tama fali ba sira nia nasaun”, Julião akresenta. SEFOPE adianta katak sei kontinua koopera ho MNEK hodi komunika ho empregadór sira iha Austrália no mós Korea Súl, nune’e bele kontinua nafatin to’o bainhira reativa fila-fali sira nia fronteira hodi simu hikas sidadaun ka estranjeiru sira.

Dili, 19 Marsu 2020 - Vise Ministra Saúde ba Kuidadu Saúde Primária no Ministra Saúde (MS) iha Ezersísiu, Élia Amaral, observa sala izolamentu temporáriu no halo asaun prevensaun direta ba iha pasajeiru sira iha Aeroportu Internasionál Nicolau Lobato, Dili. Iha asaun preventiva direta ne’e Vise Ministra hamutuk pesoál saúde sira demonstra maneira fase liman moos uza sabaun no ezadinól. Iha asaun direta ida ne’e Vise Ministra aleínde demostra maneira oinsá fase liman moos nune’e hadook aan hosi virus, husu mós ba pasajeiru sira atu kontinua halo ijiéne ba aan rasik iha uma kada oras ida fase liman ho sabaun nomós fase liman wainhira remata atividade ruma. Vise Ministra husu ba pasajeiru sira atu kontinua hatutan asaun promosaun no hato’o informasaun ba iha família, viziñu, belun sira no iha ne’ebé de’it atu ema hotu bele kontribui atu kontrola no prevene moras Virus Corona ne’ebé sai ona hanesan pendemia mundial nian. “Favor husu ba ita boot sira hahú fase liman hosi Aeroportu to’o iha uma halo bebeik ida ne’e kada oras ida tenki fase liman nomós wanhira remata atividade ruma i mós presiza habelar nafatin ba família, viziñu, kolega no komunidade sira. Ita bot sira hato’o mensajen prevensaun ida ba ema ida bele salva ema rihun ida nia vida” dehan Vise Ministra perante pasajén pasajeiru wainhira fase liman iha Aeroportu Internasional Nicolau Lobato. Aleínde ne’e observa mós pesoál saúde sira nia kondisaun, inklui haree termal imajén camer no termal scaner ne’ebé utiliza hodi deteta ema nia temperatura.

Dili, 19 marsu 2020 - Komandante Jerál Polísia Nasionál Timor-Leste (PNTL), Komisáriu Faustino da Costa no nia Adjuntu, Komisáriu Mateus Fernandes, relata PNTL ninia prontidaun hodi apoiu prevene Covid-19 tama mai Timor-Leste ba Prezidente Repúblika, Francisco Guterres Lú Olo, iha Palásiu Prezidensiál Nicolau Lobato, Komisáriu Faustino da Costa haktuir katak iha ambitu prevensaun ba virus Corona, PNTL prontu atu apoiu ekipa ne’ebé Governu, liuhosi Ministériu Saúde prepara ona, atu identifika sidadaun hosi nasaun afeitadu hosi virus Corona, ne’ebé Governu bandu ona atu tama iha teritóriu Timor-Leste, liuhosi area fronteira terrestre, portu no aeroportu. PNTL mós sei asegura kualker desizaun hosi Xefe Estadu kona-ba grau situasaun nasaun liga ho ameasa virus Corona. Nune’e, Komisáriu Faustino hateten, hasai ona instrusaun ba membru PNTL, liuliu Unidade Patrullamentu Fronteira (UPF), atu intesifika sira-nia servisu hodi taumatan ba movimentasaun ema iha area refere.

Dili, 19 Marsu 2020 - Ajénsia Teknolójia Informasaun no Komunikasaun (Sigla Portugés, TIC) TIMOR I.P liuhosi Ofisiál Rekursu Umanu, Juvenal Soares, hala’o sesaun fahe koñesimentu ba estudante sira ne’ebé agora dadauk halo hela estájiu iha TIC TIMOR. Estudante sira ne’e husi Eskola Téknika Informátika (ETI), Institutu of Business (IOB) nomós Eskola Téknika Vokasionál iha Palasiu Governu. Objetivu husi atividade ne’e, atu kapasíta estudante sira nia koñesimentu iha área rekursu umanu nian, maske estudante hirak ne’e husi Departamentu Informátika maibé presiza hatene mós kona-ba área seluk hanesan rekursu umanu. Atividade fahe esperiénsia ne’e, importante tebes ba estudante sira atu hatene situasaun saida maka sira sei hasoru bainhira remata sira nia estudu no rekursu saida maka sira presiza prepara nune’e sira prontu bainhira tama ba situasaun real sira ne’e. Iha biban ne’e, Estajiária Maria Mendonça Araújo sente kontente ho formasaun ne’ebé fornese hosi TIC TIMOR I.P tanba bele kapasita sira liuhosi área rekursu umanu nian maske sira ema ne’ebé aprende kona-ba área informátika. Entretantu, matéria ne’ebé estajiáriu sira aprende maka hanesan informasaun jerál kona-ba rekursu umanu no oinsá prepara Curriculum Vitae (CV) hodi aplika ba vaga ruma.

Dili, 21 Marsu 2020 - Primeiru-Ministru (PM) Taur Matan Ruak, ohin (21/3), halo abertura ba Konferénsia Nasionál Organizasaun Arte Marsiál IKS-PTL Kera Sakti, ne’ebé mak hala’o iha Salaun Luz Clarita, Dili. Iha mensajen abertura ne’e , Xefe Governu apela ba organizasaun Arte Marsiál sira, liuliu Kera Sakti atu kontribui ba páz no estabilidade hodi kontribui ba prosesu dezenvolvimentu nasionál. Taur mós husu ba responsável Kera Sakti atu ajuda Governu rezolve problema ne’ebé mosu internamente ka karik ho elementu hosi organizasaun Arte Marsiál seluk ho maneira diálogu. Ikus liu, Xefe Governu fó parabéns ba inisiativa refere. Konferénsia ne’e realiza, nu’udar rekezitu ida hosi LEI N.º 5 / 2017 de 19 de Abril, ne’ebé ko’alia kona-ba ‘REGIME JURÍDICO RELATIVO À PRÁTICA DE ARTES MARCIAIS, RITUAIS, ARMAS BRANCAS, RAMA AMBON E QUINTA ALTERAÇÃO AO CÓDIGO PENAL’, ne’ebé ezije estatutu Arte Marsiál sira nian tenke liuhosi konferénsia ruma, molok lori ba rejistu hodi ativa hikas, hafoin Governu revoga tiha Rezolusaun anteriór ne’ebé bandu atividade arte marsiál sira hanesan Kera Sakti, PSHT no KORK. Reprezentante IKS-PTL iha Timor-Leste hateten, membru IKS iha Timor-Leste hamutuk rihun 40 molok Governu taka, no númeru ne’e seidauk atualiza fila-fali hafoin Governu taka Arte Marsiál tolu hanesan Kera-Sakti, PSHT no KORK.

Dili, 21 Marsu 2020 – Timor-Leste existe ona kazu virus corona pozitivu ida, ne’ebé oras ne’e iha hela izolamentu no hetan monitorizasaun hosi Departamentu Vizilánsia. Tuir informasaun ne’ebé hetan katak, ema ida ne’ebé pozitivu ona virus corona refere, foin fila hosi rai-li’ur no agora daudauk iha hela izolamentu. Departamentu vizilánsia epidemolojia intervéin kedas kazu ne’e atu analiza risku ba públiku no ema ne’ebé halo kontaktu ho ema ne’e rasik. Ema ne’e agora daudauk izola iha fatin adekuadu iha saúde nian. Departamentu Vizilánsia sei kontinua halo monitorizasaun ba pasiente ne’e loro-loron. Ida ne’e risku la boot ba públiku tanba ema ne’e koopera di’ak ho pesoál saúde sira bainhira nia sente hetan moras ho sintoma ba Covid-19 nune'e, nia rasik izola an kedas hafoin kontaktu pesoál saúde sira. Kazu ida tán sei hein rezultadu hosi laboratóriu. Favór ita-boot sira tuir nafatin orientasaun hosi Ministériu Saúde no Organizasaun Mundiál ba Saúde.

Dili, 21 Marsu 2020 – Bazeia ba observasaun ne’ebé Meteoklima Timor-Leste (sigla Inglés, TLMC) halo, liuhosi imajen satélite no modelu meteorolójiku nota katak, formasaun kalohan iha simililaridade ho formasaun kalohan iha loron 13 Marsu liubá, ne'ebé lori udan ho intensidade moderadu to'o forte. Área sira ne'ebé probabilidade boot atu akontese udan ho intensidade moderadu to’o forte entre 21 to’o 22 Marsu mak hanesan Lautén, Baukau, Vikeke, Dili, Likisá, Ainaru, Aileu, Kovalima, Maliana, Ermera, Same, Ataúru no Oekusi. Ho ida ne'e TLMC aproveita oportunidade hodi hakarak hato’o ba komunidade sira ne'ebé mak hela iha fatin risku atu bele atenta ba eventuál ida ne'ebé ita hotu la espera.

Dili, 20 Marsu 2020 - Ministru Koordenadór ba Asuntu Ekonómiku (sigla Portugés, MCAE), Fidelis Manuel Leite Magalhães nu’udar mós Ministru Reforma Lejizlativa no Asuntu Parlamentár (MRLAP), halo enkontru ho ekonomista seniór hosi Banku Mundiál, Pedro, no mós Konsellu Administrasaun Banku Nasionál Komérsiu Timor-Leste (sigla Portugés, BNCTL) iha Gabinete, hodi ko’alia kona-ba impaktu ekonomia Timor-Leste, bainhira Covid-19 Tama Timor-Leste. “Ita tenke iha planu tenke aprezenta ba governu iha pakote, para ita bele halo rekoperasaun ba setór ekonomiku iha rai laran, imi hatene, karik moras iha Timor-Leste nia impaktu makas tebes ba setór ekonomiku, hanesan ba area Turismu, Ótel no mos Restaurante, entaun bele afeita mos ema balun sei lakon servisu, nee mak ita tenke prepara ba planu atu bele rekopera fila fali. Aléin hosi ne’e, BNCTL nia prezensa iha munisipiu hotu-hotu, karik iha estadu emerjénsia atu ba foti osan iha ne’ebé, ne’e duni tenke halo planu bainhira ema balu ho kartaun ATM atu ba foti osan, iha ema balu moras tiha ona, depois liman kona karik, ema seluk ba mós sei tauk atu ba hasai osan, ne’e duni tenke iha planu ba preparasaun”, dehan Fidelis. MCAE hatutan, “Nee mak ohin hau bolu BNCTL sira mai atu orienta sira preparasaun ba situasaun sira nee. Hau enkontru ho BNCTL atu foti medidas nesesariu sira para atu bele fasilita ekonomia nasaun nian bele lao, bainhira ita tama iha situasaun emerjensia ruma”. Nune’e mós, António Vitor hosi Konsellu Administrasaun BNCTL hateten, BNCTL hanesan banku úniku, ne’e duni sira mai atu informa ba iha Ministru Fidelis, tamba Ministru mak nu’udar asionista ba iha BNCTL. “Ami mai informa ba Ministru kona-ba estadu prepatativu sira ne’ebé ita presiza antisipa karik mosu Coronavirus disease 2019 (COVID-19) tama iha Timor-Leste, entaun ema hakarak ba foti osan, maibe ema labele basik malu, entaun medidas saida mak ita atu foti,” dehan António.

Dili, 21 Marsu 2020 - Governu sei submete proposta Estadu Emerjénsia nian ba Prezidente Repúblika Francisco Guterres Lú Olo, iha segunda-feira semana oin, ne’ebé Konsellu Ministru aprova ona iha Segunda loron 16 fulan Marsu 2020, relasiona ho COVID-19. Hafoin Xefe Estadu simu pedidu Governu nian ne’e, Xefe Estadu sei konvoka reuniaun Konsellu Estadu hodi rona opiniaun sira molok lori ba Parlamentu Nasionál hodi hetan aseitasaun molok dekreta Estadu Emerjénsia. Objetivu Estadu Emerjénsia ne’e atu fó kbiit ba Governu hodi bele halo limitasaun ba sirkulasaun no reuniaun sidadaun sira nian ne'ebé konsagra iha KRDTL, nu’udar parte ida atu halo prevensaun lalais ba transmisaun COVID-19. Daudauk ne’e Governu labele limita sidadaun sira nia movimentasaun no reuniaun sira ne’ebé halibur ema barak, ne’ebé bele provoka da’et COVID-19, enkuantu seidauk iha Estadu Emerjénsia, maibé wainhira Xefe Estadu dekreta ona Estadu Emerjénsia mak Governu sei iha kbit tomak foti desizaun lalais ba prevensaun COVID-19 ne'ebé sei perturba sidadaun sira nia direitu balu. Nasaun lubuk ida mak dekreta ona Estadu Emerjénsia, nu’udar meiu ida atu responde lalais ba prevensaun COVID-19 ne’ebé daudaun ne’e sai ona pandemia globál.

Dili, 23 Marsu 2020 - Prezidente Autoridade RAEOA-ZEESM, José Luís Guterres, ohin, orienta Ekipa Gabinete hodi ba haree direita motorizada sira ne’ebé Ministériu Edukasaun (ME) sosa ba inspetór eskolár sira iha RAEOA iha tinan 2016, maibé seidauk aloka ba Edukasaun Rejionál, tamba Autoridade anteriór la autoriza. Tuir Inspetór Jerál Ministériu Edukasaun, Evaristo Maria de Jesus, katak sira sempre koordena ho Autoridade anteriór hodi bele entrega motorizada sira ne’e tamba rai kle’ur ona, maibé la iha resposta. Nune’e, wainhira simu informasaun ida ne’e hosi Ministériu Edukasaun, Autoridade foun koordena kedas ho Ministériu no iha ona konkordánsia atu bele entrega motorizada hamutuk 5 ba Autoridade hodi fahe ba inspetór eskolár sira iha RAEOA.

Dili, 23 Marsu 2020 - Relasiona ho pandemia Covid-19 iha Timor-Leste, Ministru Negósiu Estranjeiru no Kooperasaun (MNEK), Dionísio Babo Soares, aprezenta projetu Rezolusaun Governu, ne’ebé hetan aprovasaun hosi Konsellu Ministru (KM), hodi bele sosa ekipamentu no medikamentu sira hosi Xína, hodi halo kontrolu no tratamentu ba moras virus corona. Dionísio Babo Soares mós informa katak Ministériu Negósiu Estranjeiru no Kooperasaun hala’o hela kontaktu ho parseiru internasionál sira, mak hanesan Austrália no Kuba, no nasaun rua ne'e disponível tebes atu fó apoiu tomak ba Timor-Leste hodi asesu medikamentu, ventiladór no ekipamentu sira saúde nian relasiona ho COVID 19.

Dili, 23 Marsu 2020: Vise-Ministra ba Kuidadu Saúde Primária no Ministra Saúde iha Ezersísiu Élia Amaral akompaña hosi Diretora Jerál Prestasaun Saúde, Odete Viegas da Silva, Prezidente Cruz Vermelha Timor-Leste, Reprezentante OMS iha Timor-Leste no ekipa tekniku sira hamutuku ho Kay Rala Xanana Gusmão, hala’o vizita observasaun ba fatin kuarantena no izolamentu ne’ebé mak durante ne’e Governu prepara. Vizita ne’ebé hala’o ohin hahú husi Sentru Saúde Bairro Formosa, Sentru Saúde Vera Cruz, Kuarantena Tibar, porta entrada Aeroportu, Kuarantena Hotel Novo Horizonte no Hotel Audian. Husi fatin hirak ne’e Sentru Saúde Vera Cruz hahú ohin sai ona fatin ba Izolamentu COVID-19 ne’ebé oras ne’e daudaun iha hela faze reparasaun hosi Ministériu Saúde no hetan apoiu hosi governu Austrália. Iha tempu badak, Sentru Vera Cruz sei funsiona hodi akumula ba pasiente COVID-19 ne’ebé Timor-Leste hetan ona pozitivu ida (1) hafoin rezultadu fó sai iha sábadu (21/3) fim-de-semana ne’e. Iha biban ne’e, Xanana Gusmão, husu ba autoridade lokál sira hamutuk ho seguransa PNTL atu taka dalan nune’e evita movimentu públiku iha fatin refere. “Husu ba populasaun sira ne’ebé babain mai konsulta iha Klinika Vera Cruz, lalika mai ona, tanba iha fatin ne’e atu halo tratamentu ba Corona Virus ka COVID-19. Ne’e duni husu ba Xefi Suku no Xefi aldeia sira para impede populasaun liuhosi dalan ne’ebé besik iha Sentru Saúde Vera Cruz. Ne’e orden, orden husi ha’u, ha’u la’os governu, maibé kona-ba saúde públika ita hotu alerta ba malu. Polísia no seguransa sivil labele husik tán ema liuhosi liuron ida ne’e”.

Jakarta, 23 Marsu 2020 – Prezidente Indonézia Joko Widodo (Jokowi) liuhosi konferénsia imprensa hateten katak Governu sei fó insentiva ka bonus ba ekipa médiku ne’ebé tau matan ba pasiente sira afeitadu hosi Virus Corona. Insentivu ne’e válidu de’it ba área sira ne’ebé ho kondisaun emerjénsia. Insentiva ne’ebé sei fó mak 15 milloins Rupiah (Rp. 15 Juta) ba doutór Espesialista, 10 milloins Rupiah (Rp. 10 juta) ba doutór jerál no doutór nehan, no 7.5 milloins Rupiah (Rp. 7,5 juta) ba Parteira no Médiku sira. Aliende insentiva governu mós sei fó kompensasaun ba pesoál médiku ne’ebé karik mate wainhira hala’o knaar combate Virus Corona ho montante 300 milloins Rupiah (Rp. 300 juta). Seidauk iha esplikasaun klaru kona-ba insentiva refere sekarik fó kada fulan ka sei fó dala ida de’it. Durante ne'e iha doutór na'in neen (6) ne'ebé mak mate ona tanba deskonfia katak sasan proteje-an nian mak menus no Jokowi ekspresa ninia sentidu kondolénsia iha konferénsia refere.

Dili, 23 Marsu 2020: Vise-Ministra ba Kuidadu Saúde Primária e Ministra Saúde iha Ezersísiu, Élia Amaral, akompaña hosi Diretora Jerál Prestasaun Saúde, Prezidente Cruz Vermelha Timor-Leste, Reprezentante OMS iha Timor-Leste no ekipa tenkinku sira hamutuk ho Kay Rala Xanana Gusmão, hala’o vizita observasaun ba fatin Kuarantena no Izolamentu ne’ebé mak durante ne’e Governu prepara. Vizita ne’ebé hala’o hahú husi Sentru Saúde Bairro Formosa, Sentru Saúde Vera Cruz, Kuarantena Tibar, porta entrada Aeroportu, Kuarantena Hotel Novo Horizonte no Hotel Audian. Durante vizita iha ba Aeroportu Internasional Nicolau Lobato, Vise Ministra e Ministra Saúde iha Ezersísiu hateten katak Timor-Leste iha ona pesoal saúde ne’ebé treinadu no pesoál saúde sira ne’e hahú uza ona ekipamentu sira hodi bele prevene transmisaun COVID-19. Iha servisu ne’e mós hetan apoiu hosi Protesaun Sivíl ne’ebé envolve mós Servisu Bombeirus, Cruz Vermelha no seluk tan. Vise Ministra hatutan tan katak ekipamentu hirak ne’e pesoal saúde sira sei utiliza hahú ohin ba oin hodi halo kontrolu másimu ba pasajeiru sira ne’ebé mai hosi nasaun afeitadu no sei to’o iha Timor-leste maski vuu mai Timor-Leste komesa reduz ona.

Dili, 24 Marsu 2020 - Relasiona ho moras Virus Corona ne’ebé fó ameasa ba nasaun 180 resin, inklui Timor-Leste, no hamate ona ema 14. 611 resin iha mundu, nune’e, Ministru Justisa (MJ) Manuel Cárceres da Costa, hasai ona karta sirkulár hodi suspende temporariamente ba tempu badak relasiona ho vizita sira ba iha Estabelesimentu Prizionál Bekora, Suai no Gleno. Nune’e, husu komprensaun família sira no mós ba entidade hotu-hotu ne’ebé karik iha planu atu halo vizita ba iha família no fivita traballu ba iha prizaun tolu refere, halo favór bele adia ba tempu seluk. Alein hosi hasai sirkulár, Manuel Cárceres da Costa mós halo ona vizita ba iha Prizaun Bekora, iha loron sexta (21/03), hodi ko’alia direita ho prizioneiru no Guarda Prizionál sira, hodi fó orintasaun direita no fahe mós informasaun sira kona-ba oinsá atu halo prevensaun ba COVID-19 atu labele hadaet.

Dili, 14 Setembru 2020 – Karketu Dili FC lakon ho pontu 0-1 wainhira kontra FC Portu Taibesi, iha jogu Kopa FFTL 2020 ne’ebé hala’o iha sábadu ne’e (12/9). Liuhosi konferénsia imprensa, Diretór Tékniku, Elizio Izac esplika katak oportunidade jogu ohin atu determina klubu hakat ba oitavu finál maibé sorte mak la to’o. Kapitaun Karketu FC, Jorge Vitor mós klarifika Jogu ohin, Karketu mai ho preparasaun maibé sorte mak la liu FC Portu Taibesi, maibé lakon ohin sei hadi’a di’ak liu tán iha jogu tuir mai. Kapitaun ne’e mós esklarese, ekipa sei hadi’a no prepara-an di’ak liu tán iha parte jogu avansadu, liña defeza hodi hakat ba oitavu finál maibé jogu ikus mak sei determina karketu nia destinu.

Dili, 24 Marsu 2020 - Embaixada Austrália iha Timor-Leste liuhosi ninia komunikadu imprensa hateten katak Governu Austrália sei kontínua tulun Timor-Leste ninia esforsu tomak hodi responde ba problema inundasaun ne’ebé akontese foin dadauk ha loron 13 Marsu 2020. Nune’e Governu Austrália ustralia sei apoiu montante orsamentu kuaze 500.000 Dólares Australia nian, ne’ebé fornese liuhosi Austrália nia Parseria Umanitária, inklui parseria ho ONGs sira hanesan CARE, Caritas, Oxfam, Plan no World Vision. Austrália nia apoia fornese fundu finanséiru ba materiais asisténsia nian, hanesan konstrusaun, bee-moos, saneamentu no ijéniku no mensajen saúde públiku relasiona hó Virus-Corona (COVID-19). Iha anúnsiu ohin loron 24 fulan Marsu 2020, Embaixadór Peter Roberts hateten, “Ho laran tomak ami  hamriik hamutuk ho povu Timor-Leste iha tempu susar ne’e. Ami nia apoia sei tulun família hirak ne’ebé mak afetadu husi inundasaun, nune’e bele harii hikas sira nia uma no tulun komunidade sira moris saudavel.”  Austrália mós sei fornese materiál ijeníku no sanitária hamutuk rihun ida (1.000) ba feto no labarik feto sira ne’ebé mak hetan impaktu hosi inundasaun ne’e’ – sei fornese ida ne’e liuhosi UNFPA.  Serbisu hamutuk ho Austrália nia Parseria Umanitária, Cruz Vermelha de Timor-Leste no Nasoins Unidas, Sekretariu Estadu Protesaun Sívil halo ona avaliasaun ba ema hamutuk rihun-tolunulu-resin-ida (31.000) resin ne’ebé mak afetadu hosi problema inundasaun ne’e.

Dili, 22 Marsu 2020 – Bazeia ba Konferénsia imprensa Direita ka Live ne’ebé hala’o hosi Ministra Edukasaun, Juventude no Desportu (MEJD), Dulce de Jesus Soares, iha oras 12:15, deklara loloos ona katak Feriadu semana ida, hahú hosi 23 to’o 28 Marsu ba eskola públiku, eskola privadu, eskola katólika no fundasaun sira, relasiona ho rezultadu Covid-19 pozitivu ida iha Timor-Leste, ne’ebé deklara horisehik, hosi Ministériu Saúde. “MEJD hafoin koordena ho gabinete Sua Eselénsia. Sr. Primeiru-Ministru no Ministériu Saúde, determina feriadu ekstraordináriu hahú loron 23 de Marsu to’o 28 de Marsu ba eskola públika sira hotu no eskola privada sira ne’ebé integra iha rede públika, eskola katólika sira, no fundasaun, liuhosi despaixu ministeriál Nú. 9, Gabinete Ministra, Ministra Edukasaun Juventude no Desportu, Marsu 2020”, Dulce deklara. MEJD hatutan, “Desizaun ne'e Hala’o iha mahan kompeténsia Ministra Edukasaun Juventude no Desportu Relasiona ho determinasaun ba kalendáriu eskolár, bazeia ba artigu 50, dekretu lei Nú. 03/2015 14 de Janeiro, no dekretu lei Nú. 04/2015 14 de Janeiro. Ministériu Edukasaun Juventude no Desportu sei dezenvolve hela métodu ensinu aprendizajen husi distánsia, no hein katak sei bele hahú implementa semana oin”. MEJD hateten, féria eskolár ne’e la’os atu halimar maibé atu hela iha uma no halo tuir planu padraun ijiéne nian. “Tuir rekomendasaun husi ministériu da saúde, hakarak empatiza katak féria eskolár ne’ebé sei hahú iha 23 to’o 28 fulan Marsu la’os atu halimar maibé atu hela iha uma no halo tuir planu padraun ijiéne nian ne’ebé fó sai ona iha MEJD nia sirkulár Nú. 3/2020 no regra ofisiál sira husi Ministério da Saúde”, dehan Dulce.

Dili, 23 Marsu 2020 – Ho kazu Covid-19 ne’ebé halo ema hotu-hotu preokupa, tamba ne’e, Prezidente Autoridade RAEOA-ZEESM, liuhosi nia Gabinete, informa katak iha ona ekipa saúde no seguransa iha pontu fronteira sakato no napan, hodi fó atendimentu médiku ba estudante no sidadaun sira seluk ne’ebé foin fila hosi nasaun seluk, liuliu indonézía, atu bele evita diseminasaun Covid-19 iha Oekusi. Nune’e, atu tulun no kontribui hodi impede transmisaun Virus Corona ba povu Timor-Leste, Prezidente Autoridade RAEOA-ZEESM liuhosi nia Gabinete, husu ba ema hotu no estudante sira atu tama tuir dalan legál no aprezenta-an ba ekipa saúde iha fronteira hodi halo check up molok lori ba ida-idak nia hela-fatin. Karik la koopera no tama hosi dalan ilegál, autoridade sei buka tuir, koordena ho xefe suku sira no karik hetan sei aplika sansaun sériu. Autoridade RAEOA husu ema hotu nia kolaborasaun di’ak hodi hamutuk prevene vírus corona ba  hotu-hotu nia di’ak.

Dili, 23 Marsu 2020 - Universidade Nasionál Timor Lorosa’e (UNTL), liuhosi Pró-Reitór ba Asuntu Akadémiku (PRAA), Miguel Maia dos Santos, iha kampus sentrál UNTL, hateten katak atu prevene virus kontajioza Covid-19, hahú 24 Marsu to’o 14 Abril prosesu aprendizajen sira la halo ona ho aula prezensiál ka kontatu direta estudante no dosente iha aula laran. “Desizaun ne’e universidade nasionál foti liuhusi reuniaun estraordináriu Konsellu Jestaun no Konsellu Xefia UNTL nian iha sesta-feira liubá hodi aplika modelu prevensaun Covid-19 liuhusi laiha aprendizajen (kontatu direta) no bele uza meiu longu-distánsia (via-online; Google Classroom, Sistema Easy class, youtube, Watsap no meiu seluk tan)”, hatutan PRAA. Miguel Maia dos Santos salienta tan katak iha aula ne’ebé profesór no estudante sira la konsege hala’o hosi online, bele rekoopera bainhira situasaun normál fila-fali, no mós ba sivitas tomak nafatin atualiza informasaun ofisiál sira universidade nian bainhira iha mudansa ruma. “Aleinde estudante no dosente, ba funsionáriu sira universidade nasionál atu feriadu temporáriu ka la’e, dadaun ne’e sei hein desizaun husi Konsellu-Ministru no Prezidente Komisaun Funsaun Públiku”, tenik Miguel.

Dili, 24 Marsu 2020 – Ho pandemia Covid-19 ne’ebé mundu tomak hatene, no fó ameasa maka’as ba ema nia-an, nune’e, hanesan ita hotu hatene ona katak distánsia sosiál ka fíziku nu’udar maneira ida ne’ebé efetivu hodi prevene transmisaun moras Virus Corona. Tamba ne’e, Minitériu Saúde (MS) husu ba populasaun hotu-hotu atu halo nafatin asaun preventiva hanesan tuir mai:  Evita halibur malu iha grupu ka ema barak ba asuntu ne’ebé ladún nesesáriu hanesan festa kazamentu, selebra tinan, kore-metan, inklui festa seluk tan, eventu kulturál, joga karta, bingo, futu-manu, bola guling, inklui jogu seluk tan no atividade desportu. Labele halo movimentu ba fatin públiku  hanesan banku, loja, merkadu, supermerkadu, jardín, no seluk tan bainhira laiha nesesidade importante. Bainhira iha duni nesesidade atu halo movimentu iha fatin públiku, tenki uza máskara, fase liman ho sabaun ka uza hand santitízer molok tama fatin hirak ne’ebé atu vizita, no fó espasu ba malu ho distánsia mínimu metru ida.

Dili, 24 Marsu 2020 – Ministériu Saúde (MS), ohin, anúnsia rezultadu teste laboratóriu ba Covid-19 hosi suspeitu na’in-5 ne’ebé haruka ba Austrália katak ‘Negativu’. Nune’e, MS hato’o ba públiku katak pesoál na’in-5 ne’e livre hosi moras Virus Corona. MS rekomenda ba ema hotu-hotu atu akompaña nafatin informasaun kona-ba surtu Vírus Corona ne’ebé Ministériu Saúde no Organizasaun Mundiál ba Saúde (OMS) fó sai. Ema hotu-hotu presiza kumpri nafatin norma ne’ebé MS no OMS rekomenda ona nune’e bele evita transmisaun Covid-19 iha Timor-Leste.

Palásiu Prezidensiál Nicolau Lobato, Díli, 24 Marsu 2020 - Prezidente Repúblika (PR), Francisco Guterres Lú Olo, ohin, 24 Marsu 2020, hato’o ninian mensajen husu autorizasaun Parlamentu Nasionál (PN) atu deklara Estadu Emerjénsia bazeia ba pedidu hosi Governu. Prezidente Repúblika husu autorizasaun hosi PN hafoin membru husi Konsellu Estadu no Konsellu Superior Defeza no Seguransa, iha reuniaun ohin ho karáter urjénsia, fó opiniaun favorável katak presiza duni Xefe Estadu atu deklara Estadu Emerjénsia. Prezidente Repúblika husu autorizasaun PN, liuhosi mensajen ida. Se PN aprova, Prezidente Repúblika sei deklara Estadu Emerjénsia liuhosi Dekretu Prezidensiál. Prezidente Repúblika husu autorizasaun husi PN nu’udar dalan atu prevene kalamidade públika ne’ebé bele mosu hosi Virus Corona. Deklarasaun Estadu Emerjénsia sei limita suspende direitu balun, liberdade balun no garantias balun ne’ebé Konstituisaun fó ba sidadaun sira. Prezidente Repúblika fiar katak medidas sira ne’e sei kombate COVID-19 hadaet husi ema ba ema babeibeik. Prezidente Repúblika simu Proposta Estadu Emerjénsia husi Governu horseik, 23 marsu, no konvoka kedas enkontru, ho karáter urjénsia, ho Konsellu Estadu no Konsellu Superior Defeza no Seguransa, ohin, 24 marsu. Iha loron ne’e kedas, hafoin rona opiniaun sira husi membru Konsellu Estadu, Konsellu Superior Defeza no Seguransa no tékniku balun, Prezidente Repúblika foti desizaun no haruka kedas ninia mensajen husu autorizasaun Parlamentu Nasionál atu deklara Estadu Emerjénsia. Timor-Leste, liuhosi Ministra Saúde, deklara iha kazu pozitivu ida. Deklarasaun Estadu Emerjénsia nu’udar medida prevensaun atu COVID-19 hadaet babeibeik hodi hamosu kalamidade públika.

Dili, 24 Marsu 2020 - Primeiru-Ministru (PM), Taur Matan Ruak, iha reuniaun Konsellu Ministru Extraordinária, Segunda-feira semana ne’e iha Sentru Konvensoens Dili (sigla portugés, CCD), propoin ba Konsellu Ministru proposta ida atu fó insentivu extraordinária ba pesoál saúde, Polísia, Militár no sira ne’ebé serbisu extra hamriik iha liña oin luta kontra pandemia COVID-19 atu virus ne’e labele da’et ba populasaun sira. Ministru Reforma Lejizlativa no Asuntu Parlamentar (MRLAP), Fidélis Magalhães hateteh katak  Primeiru-Ministru afirma planu ida ba Konsellu Ministru atu fó insentiva no Konsellu Ministru konkorda atu avansa ho pakote ida atu hare’e kondisoins ba pesoál saúde, militar, polísia, ajénsia seguransa no hirak ne’ebé sei serbisu extra hodi fó protesaun ba ita hotu iha luta boot kontra COVID-19. Konsellu Ministru apresía no endorsa proposta Primeiru-Ministru nian ne’ebé aprezenta no detalladu hosi proposta ne’e Xefe Governu sei aprezenta fila fali iha reuniaun Konsellu Ministru tuir mai.

Dili, 23 Marsu 2020 - Polísia Nasionál Timor-Leste (PNTL) suspende serimónia komemorasaun aniversáriu ba dala XX relasiona ho situasaun pandemia Virus Corona (COVID-19) ne’ebé mak afeta Timor-Leste. Komandante Jerál PNTL Komisáriu Faustino da Costa hateten, “liuhosi enkontru ohin ho Komandante munisípiu Dili, Xefe departamentu, Xefe Unidade no Xefe Servisu sira ohin ami koalia kona-ba ida ne’e katak tuir loos komesa ohin atividade sub programa balu ne’ebé halo ona liuliu kona-ba preparasaun parada maibé desde horseik Hau orienta para suspende atividade hirak ne’e.” Komisariu haktuir tan aniversáriu PNTL ba dala 20 sei hala’o iha loron 27 Marsu 2020 no loron 27 sarani Katólika selebra Sexta Feira Santa (Jejus mate iha Kruz),povu Timor-Leste maioria katólika maibe tanba pandemia COVID-19 misa Quaresma mós suspende halo nusa maka ita bele halo serimónia. “Ami mos aprezenta ba governu relasiona ho situasaun ne’e, aleinde ami mós antisipa karik iha semana ida ne’e ita nia governu no estadu prepara proposta ba Prezidente Republika atu dekreta estadu emerjénsia, se ida ne’e maka dekreta duni oinsa Polisia atu asegura desijaun estadu nian, oinsa Polisia bele hamutuk ho komunidade” dehan komisariu Faustino. Komesa iha Domingo 22 Marsu 2020 Komandu orienta ona ba postu sira iha fronteira no Komandante sira tuir karta ne’ebé fo sai katak iha portaun entrada fronteira loke oras rua deit kada loron hahu (tuku 10:00-12:00) no sei la iha toleránsia ba movimentu ilegal.

Xina, 24 Marsu 2020 – Hafoin Covid-19 mosu no to’o oras ne’e seidauk lakon, mosu tan ida ho naran ‘Hantavirus’ ka ‘Virus Hanta’, iha Xina. Notísia barak ne’ebé espalla ona katak Virus Hanta ne’e hamate ona ema ida iha Xina hafoin da’et. Tuir informasaun hosi mídia governu Xinés, Global Times katak, vítima ne’e mai hosi Yunnan, sudoeste Xina, mate iha segunda ne’e, wainhira halo hela viajen ba provínsia Shandong, iha parte leste. Ho kazu vírus hanta ne’e, ema na’in-32 ne’ebé hamutuk ho vítima iha autokaru laran mós interogadu ka lori ba ‘Check Up’ hotu. Relatóriu hosi ekipa médiku deskobre katak mate hosi pasiente vírus hanta ida ne’e la relasiona ho virus corona. Tuir estudu katak Hantavirus da’et hosi laho no perigozu liu virus corona. Ema ne’ebé infektadu sei mate iha oras balu nia laran de’it.

Díli, 25 Marsu 2020 - Vise Ministra Saúde ba Kuidadu Saúde no Ministra Saúde iha Ezersísiu, Élia Amaral, hatutan apelu Amu Papa Francisco ba sarani iha mundu tomak inklui Timor-Leste atu Reza ‘Ami Aman’ hodi hasoru Pandemia COVID-19. "Ha’u husu ba ita-boot sira hotu fiar Nai Maromak ne’ebé kria mundu tanba ne’e ita hotu orsida 8h00 Oras Timor-Leste to’o remata ba sarani tomak hakmatek para ho atividade sira hodi hasa’e orasaun ba Aman Maromak tuir mensajen ne’ebé maka hato’o husi Amo Papa reza ‘Ami Aman’ hodi hasoru Pandemia COVID-19”, Vise Ministra haktuir. Élia Amaral hatutan, “Taka liman husu harohan ba Aman Maromak nune’e Nai Maromak bele tulun no proteje ita husi situasaun difisil ne’e”. Vise Ministra hatutan apelu ne’e, hafoin hala'o lansamentu fatuk dahuluk ba kontrusaun Laboratóriu Patolojia Mikrobiolojia iha Laboratóriu Nasionál hanesan mós espasu hodi bele halo teste suspeitu COVID-19.

Dili, 24 Marsu 2020 – Atu prevene transmisaun Covid-19 hodi asegura ema hotu-hotu, Prezidente Repúblika (PR) Francisco Guterres Lú Olo, liuhosi Komunikadu Imprensa, hato’o mensajen hodi husu autorizasaun ba Parlamentu Nasionál (PN) nune’e, PR bele deklara Estadu Emerjénsia, bazeia ba pedidu hosi Governu. PR simu ona proposta hosi Governu, iha loron 23 Marsu, kona-ba Estadu Emerjénsia. Iha loron tuir mai (24/3), PR konvoka kedas reuniaun ho karáter urjénsia ho konsellu Estadu no mós Konsellu Superiór Defeza no Seguransa, hodi rona opininaun favorável hosi konsellu konsultivu rua kona-ba Estadu Emerjénsia ho objetivu atu luta hasoru Virus Corona. Hafoin enkontru, PR foti desizaun no haruka kedas mensajen atu husu autorizasaun hosi PN hodi deklara Estadu Emerjénsia. Wainhira PN aprova, Lú Olo sei deklara Estadu Emerjénsia liuhosi Dekretu Prezidensiál. Ho medida ida ne’e, Estadu tomak iha kbiit legál hodi luta hasoru COVID-19. Deklarasaun Estadu Emerjénsia sei limita ka suspende direitu, liberdade no garantias balu ne’ebé mak konstituisaun fó ba sidadaun.

Dili, 25 Marsu 2020 - Austrália fó tulun ba Laboratóriu Nasionál Saúde iha Timor-Leste, hodi halo teste ba suspeitu Covid-19, liuhosi parseria entre Ministériu Saúde, Organizasaun Mundiál ba Saúde (OMS) no Menzies School of Health Research, Austrália. Royal Darwin Hospital kontinua fornese apoiu hodi valida ka konfirma teste sira iha Austrália. Ohin, Embaixadór Austrália iha Timor-Leste, Peter Roberts ho Ministra Saúde Interina, Elia Amaral hatuur fatuk dahuluk ba edifísiu foun ne’ebé sei harii hodi apoia ba halo teste sira!

Dili, 25 Marsu 2020 - Primeiru-Ministru (PM) Taur Matan Ruak, ohin, simu Koordenadór Rezidente Organizasaun Nasaun Unidu (ONU) iha Timor-Leste, Roy Trivedy no Reprezentante Organizasaun Mundiál ba Saúde (OMS), Rajesh Pandav, ne'ebé lamenta ba Xefe Governu kona-ba deklarasaun falta kuidadu hosi Komandante Operasionál Nasionál PNTL, Superintendente Xefe Polísia, Pedro Belo ne’ebé deklara ba Mídia ida, horisehik (24/3), katak OMS nia prezensa iha Timor-Leste hanesan projetu ida, no haree hosi parte seluk mós, iha pájina facebook mídia Nasaun Unidu iha Timor-Leste nian, hatuir katak Pedro Belo hateten “la kontente ho OMS [...] sira la ajuda governu atu kombate COVID-19”. Hafoin simu tiha lamentasaun, PM aproveita hodi Governu Timor-Leste nia naran hato’o deskulpa ba OMS, hodi realsa katak deklarasaun refere la refleta Governu no Estadu Timor-Leste. Tamba ne’e Xefe Governu orienta ona Ministru Interiór Interinu atu orienta Komandante Jeral PNTL hodi toma atensaun ba Komandante PNTL sira ko’alia de’it iha sira-nia knaar ka área servisu. Taur Matan Ruak akresenta, Governu iha konfiansa nafatin ba OMS no apresia tebes ba servisu OMS nian iha Timor-Leste ne’ebé daudauk ne’e ajuda tebes Governu liuliu iha luta kontra Pandemia COVID-19.Entretantu Reprezentante Rezidente ONU agradese tebes ba asaun Xefe Governu nian hodi husu deskulpa atu labele interompe servisu hamutuk entre OMS no Timor-Leste ne’ebé durante ne’e iha ona.

Manufahi, 25 Marsu 2020 - Diretóra Servisu Saúde Munisípiu Manufahi, Florência Tilman Corte-Real husu Administradór Munisipál ho komandante Polísia hodi hapara provizóriu sirkulasaun komunidade Dili-Same hodi prevene Covid-19 iha Manufahi. Diretora hateten katak Timor-Leste rejista ona kazu Covid-19 pozitivu ida iha kapitál Dili tanba ne’e atu prevene labele da’et to’o iha Munisípiu Manufahi husu atu hapara provizóriu sirkulasaun komunidade ne’ebé hala’o viajen ba mai Dili-Same. Responde ba ezijénsia ne’e Administradór Munisípiu Manufahi Arantes Isaac Sarmento hateten katak administrasaun sei foti medida ba asuntu ne’e bainhira iha ona desizaun husi Prezidenti Repúblika hodi dekreta ona estadu emerjénsia no mós karik mosu ona kazu Covid-19 ho volume ne’ebé aas iha kapitál Dili.

Oekusi, 25 Marsu 2020 - Prezidente Autoridade RAEOA-ZEESM, José Luís Guterres vizita estudante no komunidade hamutuk na'in sanulu (10) iha fatin akollimentu ida iha RAEOA. Autoridade RAEOA husu temporária akollimentu sira atu hadook sira hosi sira-nia família no komunidade, nune'e bele prevene hada'et Virus Corona (COVID-19) ba komunidade, no atu garante katak Oekusi tenke livre husi COVID-19. "Intensaun Autoridade la'ós atu izola imi hosi imi-nia família atu labele halo interasaun ho família no komunidade. Ita-nia regra nasaun nian, tanba ne'e ami tenke halo ba akollimentu imi durante loron-15, no ofisiál saúde sira sei mai kontrola imi loron-loron no to'o loron ikus mak imi lá hetan sintoma ruma, sira sei autoriza imi atu fila bá imi-nia uma ida-idak. Autoridade iha obrigasaun atu tau matan ba imi to'o loron akollimentu ne'e remata", dehan Prezidente Autoridade. Prezidente Autoridade dehan estudante kuaze atus-tolu (300) ne'ebé estuda iha rai li'ur. Tanba ne'e, autoridade RAEOA sei apoiu ba sira hodi aloka ba iha Sentru Akollimentu Temporáriu tolu ne'ebé autoridade prepara ona atu sai fatin akollimentu ba tantu estudante no komunidade ne'ebé sei tama iha RAEOA. Prezidente Autoridade dehan komunidade labele pániku ba pandemia COVID-19, tanba komisaun instaladora sei sosializa COVID-19 atu komunidade komprende no oinsá prevene sedu hodi labele afeta. Prezidente Autoridade fó hatene ba komunidade iha RAEOA atu hatoo ba autoridade lokál ka Komisaun COVID-19 RAEOA nian, karik família ruma ne'ebé foin fila hosi estranjeiru ka ema ruma ne'ebé iha sintoma COVID-19 hodi hetan lalais asisténsia médika.

Manufahi, 25 Marsu 2020 - Tuir observasaun tersa-feira (24/03) hatudu katak maioria loja iha Kapitál Munisípiu Manufahi hahú prepara bee fase liman hodi fasilita konsumidór sira fase liman molok ba sosa sasan iha loja. Asaun ne’e nu’udar rezultadu hosi ekipa konjunta inspeksaun hosi administrasaun hamutuk ho polísia no komité jestaun merkadoria ne’ebé xéfia husi administradór munisípiu Manufahi segunda-feira (23/03) ne’ebé hala’o inpeksaun ba sasan folin iha merkadu sentrál Same, no mós halo sosializasaun ba loja na’in sira atu prepara bee fase liman ba konsumidór sira hodi prevene Covid-19.

London, 25 Marsu 2020 – Kanál notísia internasionál CNN relata katak Prínsipe Charles, Raiña Elizabeth II nia oan mane no erdeiru tronu Britániku, teste pozitivu ba vírus Corona no agora dadauk izola-an hela iha Skotlándia. Informasaun ne’e anúnsia hosi ninia eskritóriu iha Kuarta-Feira, 25 Marsu 2020. Clarence House konfirma katak  rezultadu teste Prínsipe Gales hatudu sintoma kmaan no nia iha saúde ne’ebé di’ak. La hatene tuir oinsá mak  Prínsipe ne’ebé ho idade 73 hetan vírus ne’e tanba nia okupadu ho ninia ajénda ba eventu públiku foin lalais ne’e. “Labele determina vírus ne’e mai hosi sé, tanba kompromisu barak ne’ebé nia realiza iha ninia kargu públiku iha semana hirak ikus ne’e”, dehan Clerance House.

Manufahi, 26 Marsu 2020 – Diretora Servisu Saúde munisípiu Manufahi, Florência Tilman Corte-Real rejeita informasaun kona-ba komunidade Manufahi nain ida suspeitu ba virus Corona. Diretóra Florência hato’o deklarasaun ne’e ba jornalista sira hodi rejeita informasaun kona-ba deklarasaun Primeiru-Ministru nian  iha Plenária Parlamentu Nasionál kinta-feira ohin (26/03) katak komunidade Manufahi nain ida detekta suspeitu Corona virus no ne’e la loos. Diretóra Florência haktuir katak informasaun ne’e la loos tanba parte saúde rasik to’o oras ne’e hala’o hela karantina ba sidadaun Timor oan nain tolu hosi Manufahi ne’ebé foin fila hosi Indonézia, hodi observa hela durante loron 14  iha fatin izolamentu nian iha  Same no observasaun lao ona loron tolu (3) maibe seidauk detekta suspeitu ba virus Corona iha sira ruma. Diretóra Florência husu ba públiku no komunidade sira iha Munisípiu Manufahi labele pániku ho informasaun ne’ebé dadaun ne’e espalla ona iha média sira tanba informasaun ne’e la loos no informasaun ne’ebé klaru sei fó sai hosi Saúde Munisípiu Manufahi.

Rúsia, 25 Marsu 2020 - Prezidente Rúsia Vladimir Putin adia eleisaun prezidensiál, liuhosi mudansa konstituisaun, tanba preokupasaun pandemia Koronavirus. Putin dehan katak prioridade absoluta agora mak ema nia saúde, vida no seguransa. Nune’e, votasaun, ne’ebé mak antes ne’e marka ona atu realiza iha loron 22 Abríl tinan ne’e, sei adia ba data tuir mai ne’ebé seidauk determina. Proposta ba mudansa ne’e inklui mos suspensaun ba proibisaun ne’ebé mak permiti Putin hodi bele konkore fila-fali ba kargu refere. Proposta ida ne’e hetan ona aprovasaun husi Rúsia nia Parlamentu no Tribunál Konstitusionál. Nune’e, permiti mós Putin atu bele konkore fila fali ba Eleisaun Prezidensiál tinan ne’e. Iha parte seluk, Putin anunsia katak povu Rúsia sei la servisu iha semana oin, hodi bele diminui velosidade ba infeksaun COVID-19. Maibé, nia alerta katak impossível atu impede propagasaun vírus iha Rúsia tamba tamañu país ne’ebé mak boot. Rúsia agora dadauk iha kazu Covid-19 pozitivu hamutuk 658, nain-29 mak rekupera ona no mate ona iha nain-2.

Java, 25 Marsu 2020 - Prezidente Repúblika Indonézia Joko Widodo (Jokowi) nia Inan Sujiatmi Notomiharjo hakotu-iis, iha lorokraik tuku 16:45 Oras Indonézia Osidentál, iha Solo, Sentrál Java - Indonézia. Sujiatmi hakotu-iis ho idade 77, wainhira halo hela tratamentu saúde iha ospitál RST Slamet Ryiadi Solo. Jokowi hateten katak nia Inan ne’e sofre moras kankru (seidauk hatene los moras kankru saida) durante tinan haat (4) ona no infelizmente to ikus la konsege salva. Jokowi husu hotu-hotu nia orasaun, atu Nai Maromak haraik perdaun ba nia Inan nia sala no simu nia iha Nai Kadunan Santu.

Dili, 25 Marsu 2020 – Relasiona ho virus Corona ne’ebé sai problema globál inklui Timor-Leste, Sekretária Estadu Arte no Kultura (sigla portugés SEAC) organiza lia-na’in hosi Munisípiu sanulu-resin-rua (12) inklui RAEOA, hodi halo Serimónia Rituál. Objetivu hosi serimónia rituál ne'e mak atu husu Matak Malirin ba Maromak, Matebian, Beiala no Natureza atu satan no tahan netik Korona Virus (COVID-19) ba populasaun Timor-Leste tantu rai-Laran no rai-liur.

Estadus Unidus Amérika, 24 Marsu 2020 - Kompania Apple lansa site ka portál edukativu online hodi ajuda alunu no profesór sira atu aprende hosi remota, hodi responde ba pandemia Koronavirus. Eskola barak iha mundu mak agora daudaun ne’e taka tanba pandemia COVID-19, maibé Apple prontu atu ajuda edukadores sira, liuhosi site foun ne’ebé mak sai hanesan matadalan ba profesores sira hodi bele aproveita másimu prosesu aprendizajen hosi remota ba alunu hotu ne’ebé mak uza produtu Apple. Site Apple Education Learning Series (www.apple.com/education) aprezenta kolesaun vídeo ne’ebé dedika ba estudante no edukadór sira husi kategoria ba idade hotu. Agora daudaun, eziste deit vídeo rua (2) iha site, maibé Apple dehan katak sei aumenta tán.

Dili, 26 Marsu 2020 - Komandu Polísia Nasional Timor-Leste (PNTL) liuhosi Komandante Jerál Komisáriu Polísia Faustino da Costa lori Instituisaun nian naran hato’o deskulpa ba Organizasaun Mundial ba Saúde (OMS) relasiona ho deklarasaun falta kuidadu husi ofisias PNTL nian iha (23/03). Liuhosi konferénsia imprensa Komisáriu Polísia Faustino hato’o ba públiku liga ba atividade balun ne’ebé hala’o iha (23/03), PNTL servisu hamutuk ho Ministériu Saúde (MS) no OMS halo Sensibilizasaun kona-ba COVID-19 iha Kuartél Komandu Jerál PNTL nian. Durante atividade sensibilizasaun no aprezentasaun ida ne’e, iha mós faze ida kona-ba husu perguntas no pedidu esklaresimentu balun. “Loos duni iha ami nia ofisiál superiór ida hosi Komandu PNTL hato’o perguntas, sugestaun ne’ebé ikus mai mós hafoin enkontru ne’e remata, ami nia ofisiál ne’e halo konferénsia ida ba mídia hodi repete pedidu ne’ebé hato’o durante enkontru, haree ba situasaun sira ohin loron hanesan mós prezensa ONU nian iha Timor-Leste [..] Komandu mós nota no hatene katak husi publikasaun ne’ebé iha bele hamosu mós efeitu seluk, tanba ne’e Komandu PNTL husu ba membru tomak atu garante paz no estabilidade ba ema hotu-hotu iha Timor, la’ós ba timoroan sira deit maibé ba ema hotu hanesan [...]”, apela Komisáriu Polísia. Iha oportunidade ne’e, Komandante Jerál lori Instituisaun PNTL nia naran hato’o deskulpa ba OMS no fiar katak ita sei servisu hamutuk nafatin, iha koordenasaun ne’ebé di’ak ba oin oinsá ita hamutuk ba interese povu no nasaun.

Estadus Unidus Amérika, 25 Marsu 2020 - Aplikasaun Instagram sei taka konta ka pájina sira ne’ebé mak divulga informasaun la loos kona-ba Covid-19 hodi bele kombate dezinformasaun (hoax). Pájina Meme barak mak adota estratejia “halo konta privada” hodi bele aumenta númeru followers. Wainhira postajen sira ne’e privadu, ema barak mak sei follow hodi bele asesu ka partisipa iha “piadas”. Xefe ba Instagram Adam Mosseri dehan ida ne’e simplesmente laos esperiénsia ne’ebé mak diak. Mosseri hateten tán katak Instagram planu hela atu hare’e mos ho polítiku sira ne’ebé mak divulga informasaun ne’ebé la loos kona-ba Covid-19. Mosseri dehan hotu-hotu presija hatene katak kualkér informasaun la loos kona-ba Covid-19 ne’ebé mak kria risku ba danu iha mundu reál, sei hamate ka taka nia Instagram. La importa nia ne’e se, atu polítiku ka lae.

Dili, 26 Marsu 2020 – Primeiru-Ministru (PM) Taur Matan Ruak nia intervensaun iha Debate kona-ba Estadu Emerjénsia Tamba  problema Covid-19, iha Parlamentu Nasionál, ohin, dehan, Ministériu Saúde (MS) no Komisaun Internasionál sira halo esforsu hodi hahú hanorin sidadaun sira kona-ba oinsá mak preven-an hosi Covid-19. “Ministériu Saúde, komisaun interministerial sira halo esforsu para komesa hanorin ita nia sidadaun sira oinsá mak prevene, fase liman, labele adeus no seluseluk tan”, katak Taur. PM hateten mós katak atu moras sira iha rai-li’ur labele tama tan iha Timor-Leste, Governu halo ona desizaun lubuk ida hodi impede entrada sidadaun sira hosi nasaun ne’ebé afeitadu. Taur dehan TL impoin izolamentu ho difikuldade boot maibé ne’e forma ida hodi tulun normaliza mós iha fatin barak, no izolamentu halo ema mate mesak, forsa mak hakoi, família sira la hakoi no balu husik hela iha uma laran tamba ema ta’uk. Xefe Governu ne’e informa mós katak distansiamentu Sosiál ne’e mak presiza medida esesionál sira. Iha fatin hanesan, Taur Matan Ruak hateten katak nia haksolok tebes tamba primeira vez, ohin, halo triajen iha Parlamentu Nasionál no la sente isin manas. “Iha esperiénsia nasaun sira seluk nian, sira halo triajen masal, ha’u kontente loos primeira vés ohin mai halo triajen iha Parlamentu Nasional, ha’u kontente tanba ha’u laiha isin manas, tanba ita-boot sira hatene iha Estadus Unidus, Prezidente Brazil ba vizita Prezidente Trump fila fali ninia delegasaun 23, hetan hotu korona. Austrália nia Ministru Interior ba White House ba hasoru funsionáriu sira no Prezidente Trump nia oan feto fila fali nia hetan. i ha’u espera katak ita labele hetan”, dehan Taur Matan Ruak.

Dili, 26 Marsu 2020 -  Parlamentu Nasionál (PN), ohin, aprova Pedidu Prezidente Repúblika (PR), Francisco Guterres Lú Olo nian ba Estadu Emerjénsia tanba COVID-19 ho unanimidade. Estadu Emerjénsia ne’e sei hahú tama iha vigór iha 00:00 OTL, loron 28 fulan Marsu 2020, hafoin PR dekreta. Iha Durante Estadu Emerjénsia ne’e, sei limita direitu sidadaun nian balu, maibé la’ós blokeia totál, hanesan bele ba Ospitál, ba Klínika no ba Loja sira hodi sosa nesesidade báziku, maibé sei iha regra ruma ne’ebé kesi. Enkuantu sei bandu totál  atividade sira ne’ebé halibur ema barak, hanesan festa, manifestaun no seluk tan ne’ebé bele provoka kontajia virus. Medida sira kona-ba Estadu Emerjensia ne’e,  Governu sei anunsia ba públiku. “Em prinsípiu movimentu sei limita, mas aplikasaun medida sira ne’e sei tuir evolusaun situasaun nian, tanba ita laos dehan labele be labele! Ita mós presiza ba ospitál, presiza ba iha klínika, presiza ba sosa buat ruma, maibé sei iha regra para hotu-hotu tuir, para labele ba halibur malu, la’o besik malu para depois bele kontajia malu liuliu kuandu sira ne’ebé suspeita kontajiu ne’e bele kontajia sira seluk, mas medida sira ne’e sei fó hatene”, esplika Xefe Ezekutivu ba imprensa sira hafoin remata plenária autorizasaun ba Estadu Emerjensia. Entretantu, Xefe Governu Taur Matan Ruak aproveita agradese tebes ba Deputadu sira hotu, ba desizaun fó autorizasaun ba Prezidente Repúblika atu dekreta Estadu Emerjénsia ho unanimidade, hodi hatutan, ne’e nu’udar momentu istóriku no ezemplár hodi hatudu ba povu Timor-Leste katak, maske iha diferensa ideia, maibé iha momentu Estadu no povu nia vida iha risku, polítika sira tau forsa hamutuk ho objetivu ida de’it, luta kontra COVID-19.

Europa, 26 Marsu 2020 – Tuir informasaun hosi ofisiál sira katak surtu Virus Corona ne’ebé perigozu tebes, hamate ona Padre hamutuk limanulu resin (liu 50), iha mundu tomak. Sira inklui Padre Giuseppe Berardelli, ho idade 72, ne’ebé mate sedu iha fulan ida ne’e, iha Lovere, Bergamo, sidade ida iha Itália ne’ebé transmisaun Covid-19 barak tebes. Itália nu’udar nasaun ida ne’ebé afeitadu liu ho vítima mate 6.820 resin to’o oras ne’e. Itália prolonga Lockdown hodi koko hapara infeksaun Covid-19 hosi parte rejiaun noroeste, Lombardy. Virus Corona afeita ona nasaun 160 resin no hamate ema 16.000 resin.

Síria, 26 Marsu 2020 – Grupu terorista Estadu Islámiku Irake no Síria (sigla Inglés, ISIS) lansa boletim foun hosi publikasaun Al-Naba. Iha artigu ne’e, afirma katak sira husu ona ba Maromak hodi aumenta kastigu hosi Vírus Corona ba mundu. Tuir informasaun hosi Daily Mail, Tersa ne’e (24/3), katak ISIS lansa boletim foun hodi kontinua avansa artigu tuan ne'ebé iha artigu tuan ne'e ISIS hanorin membru sira kona-ba lala’ok prevene Virus Corona. ISIS hahú artigu ne’e hodi dehan katak Maromak ‘Halo ona buat ruma hosi kastigu ne’ebé todan ba nasaun sira ne’ebé sira forma’. Tuir Al-Masdar News, sira mós deklara katak virus ne’e nu’udar atitude ida hosi Maromak ba nasaun sira ne’ebé Ateu (la fiar katak Maromak Iha). ISIS mós husu ba Maromak atu aumenta terus no kastigu ba ema sira ne’ebé la fiar no proteje sira ne’ebé fiar hosi perigu. “Ami husu ba Maromak hodi aumenta kastigu no salva sira ne’ebé fiar“, ISIS hateten. ISIS akresenta, “Loos duni katak Maromak fó kastigu todan ba ema ne’ebé kontra Sira, no Maromak hadomi sira ne’ebé fiar no halo tuir Sira”. Sira temi katak surtu ne’e obriga ona jihadista sira hodi retira no eleva hikas prezensa militár hodi impede transmisaun virus. Maske ISIS la temi virus ne’e ho naran ofisiál (Covid-19), maibé sira destaka impaktu hosi moras ne’ebé existe iha mundu tomak.

Dili, 27 Marsu 2020 – Prezidente Repúblika (PR), Francisco Guterres Lú Olo, hateten katak vítima mate iha nasaun barak ne’e tamba falla iha medida prevensaun ka foti medida restrisaun tarde liu. “Povu doben Timor-Leste!Loro-loron ita simu notísia, husi nasaun barak iha mundu, katak sira-nia ema barak mate, nu’udar vítima husi moras COVID-19. Situasaun grave ida ne’e akontese iha nasaun sira ne’ebé iha sistema saúde avansadu tebes, hanesan Itália, Espanha, França, Estadus Unidus Amérika, no seluk tan. País sira ne’e tau atensaun maka’as ba ameasa husi Covid 19 maibé foti medidas restrisaun tarde liu, katak país sira ne’e falla liu iha medidas prevensaun”, Lú Olo hateten. PR louva esforsu ne’ebé instituisaun no sidadaun sira halo hodi hamenus impaktu Covid-19 iha Timor-Leste. “Ha’u louva tebes esforsu ne’ebé instituisaun sira no ita-nia sidadaun sira halo hodi hamenus movimentu no atividade ho ema barak, halibur hamutuk iha fatin ida”, katak PR. Iha fatin hanesan, Francisco Guterres Lú Olo hateten, labele halo diskriminasaun ba ema ne’ebé hetan moras Virus Corona ka iha sintoma ne’ebé relasiona ho moras refere. “Ha’u husu ba ita hotu hodi labele halo diskriminasaun hasoru ema ne’ebé hetan moras COVID 19, ka foin iha sintomas atu hanesan moras ida ne’e. Ita-nia servisus saúde bele ona halo izolamentu ba sira no halo tratamentu. Ita labele mós halo diskriminasaun ba maluk sira ne’ebé foin fila mai Timor-Leste husi rai afetadu ho vírus corona”, dehan Lú Olo.

Dili, 16 Setembru 2020 – Hafoin remata enkontru ho Prezidente Repúblika Francisco Guterres Lú Olo, ohin, iha palásiu prezidensiál, Xefe Estadu Maiór Jenerál Lere Anan Timur apela ba juventude sira katak Timor-Leste nasaun soberanu ne’ebé iha Bandeira no Inu Nasionál rasik, labele ba jura fali iha nasaun seluk. Lere hasai apelu ida ne’e relasiona ho joven balu ne’ebé ba sa’e sintu arte-marsiál nian iha Indonézia. “Ha’u hakarak apela ba juventude sira katak ita agora ne’e Nasaun soberanu, ita nu’udar sidadaun Timor, ita iha Bandeira no Inu Nasionál rasik, tanba saida mak sira ba jura fali iha nasaun seluk, ida ne’e labele akontese no ita-nia Governu tenke toma medida ba ida ne’e para iha futuru labele akontese tan”, Lere Anan Timur Apela. Maiór Jenerál hateten mós katak tuir loloos fronteira ne’e Forsa Armada mak responsabiliza, maibé tanba de’it uluk iha tempu UNTAET nian Timor-Leste foin mak sai hosi konflitu, ta’uk sei rai viganja ba malu, nune’e mak hodi tau Polisia iha ne’ebá, maibé servisu Fronteira ne’e Militár nian.

Dili, 27 Marsu 2020 - Atu prevene transmisaun Virus Corona, Prezidente Repúblika, Francisco Guterres Lú Olo, ohin, liuhosi Dekretu Prezidensiál númeru 29/2020, deklara Estadu Emerjénsia durante loron 30, hahú hosi oras 00.00, 28 Marsu to’o 26 Abril 2020. Deklarasaun Estadu Emerjénsia abranje teritóriu nasionál tomak ho fundamentu hadook ema hotu ne’ebé hela iha Timor-Leste hosi kalamidade públika. Estadu Emerjénsia sei parsialmente suspende direitu, liberdade no garantia balu sidadaun nian nu’udar dalan di’ak liu ba prevensaun transmisaun Covid-19, liuhosi kontrolu sanitáriu iha portu no aeroportu, liberdade ba sirkulasaun, direitu ba reuniaun, manifestasaun no rezisténsia, atividade sosiál no direitu traballadór sei limite atu salva povu nia moris. Deklarasaun Estadu Emerjénsia sei laiha efeitu ba moris, integridade fízika, kapasidade sivíl no sidadania, la retroativu ba lei penál, defeza ba prosesu kriminál, liberdade ba konsiénsia no relijiaun, la sai sujeitu ba torturasaun, eskravatura, tratamentu kruél, dezumanu no la diskriminativu. “Ha’u dekreta Estadu Emerjénsia atu prevene kalamidade públika ida akontese ba ita, husi COVID-19. Ha’u dekreta tanba Konstituisaun fó dalan ba Estadu Emerjénsia bainhira iha kalamidade públika. Ha’u dekreta ho autorizasaun husi Parlamentu Nasional. Ha’u halo ida ne’e ho responsabilidade tomak, nu’udar Prezidente Repúblika, atu proteje ita-nia ema, atu la husik moras coronavíris destroi ita ida-idak no ita-nia Povu no País,” katak Prezidente Repúblika.

Dili, 27 Marsu 2020 - Gabinete Primeiru-Ministru hakarak informa ba públiku katak informasaun ne’ebé espalla iha mídia sosiál liuhosi panfletu ne'ebé lori Polísia Nasionál Timor-Leste (PNTL) nia naran ne’e falsu/Hoax. Tanba ne’e, husu ba públiku atu labele fiar informasaun falsu hirak ne’e.  Aban, loron Sábadu, 28 Marsu 2020 liuhosi reuniaun Konsellu Ministru Ordináriu mak sei desisi regulamentu kona-ba Estadu Emerjénsia nian liuhosi Dekretu Governu. Informasaun sira kona-ba Estadu Emerjénsia nian sei hato’o liuhosi kanál ofisiál sira ne’ebé iha no desidi ona.

Kuala Lumpur, 26 Marsu 2020 – Primeiru Ministru (PM) Malázia, Tan Sri Muhyiddin Yassin hamutuk ho Ministru no vise-ministru sira hotu sei kontribui osan saláriu ba fulan rua (2) hodi ajuda ba surtu vírus Corona. Nune’e anúnsiu Gabinete Primeiru Ministru Malázia iha komunikadu fo sai ohin, hanesan relata hosi Mídia The Star iha loron kinta (26/3) Iha deklarasaun afirma katak Ministru tolunulu-resin-rua (32) no vise-ministru tolunulu-resin-ualu (38) mak sei kontribui sira nia-saláriu ba fundu COVID-19. “Reuniaun ho gabinete iha 25 Marsu konkorda ona katak saláriu ba fulan rua (2) ba Primeiru Ministru, ministru no vise-ministru sei redúz no kontribui  ba fundus COVID-19. Etapa ne’e hatudu seriedade governu hodi ajuda ema sira ne’ebé afetadu pandemia COVID-19. Fundus COVID-19 lansa iha 11 Marsu hanesan esforsu governu nian hodi ajuda ema sira afetadu ba vírus. Até horiseik (25 Marsu), total kontribuisaun ne’ebe hosi Fundus governu atinji 8.493.103,48 ringgit." Esplika PM.

Oekusi, 26 Marsu 2020 - Relasaun ho pandemia Vírus Corona (COVID-19) ne'ebé mak afeita ona ba nasaun barak, inklui Timor-Leste, ekipa transporte aéreu ZEESM-TL hateten katak operasaun vuu Dili-Suai no Oekusi suspende ona temporariamente entre loron hitu to'o sanulu hodi evitá kontajiozu COVID-19 ba tantu pilotu, ofisiál servisu aviasaun ka pasajeiru sira. Ekipa tékniku aviasaun mós aproveita atu iha tempu suspensaun ne'e hala'o manutensaun ba Akumuladór Hidráulika (Accumulator Hydraulics) hodi nune'e aviaun bele tun no semo fali ho di'ak. Ekipa transporte aéreu ZEESM-TL sei informa fali informasaun ba kliente sira bainhira Aviaun ZEESM-TL hala'o fali operasaun vuu Dili-Suai no Oekusi.

Dili, 27 Marsu 2020 - Primeiru Ministru (PM), Taur Matan Ruak, informa ba Prezidente Repúblika, Francisco Guterres Lú Olo kona-ba Parlamentu Nasionál ninian aprovasaun ho umanidade ba pedidu Estadu Emerjénsia no preparativu ba implementasaun. Relasiona aprovasaun Parlamentu Nasionál ba Estadu Emerjénsia, Governu sei halo preparativus ba implementasaun bainhira Prezidente Repúblika dekreta Estadu Emerjénsia. Parte husi preparativus ne’e, Konsellu Ministru sei hala’o reuniaun aban (28/03) hodi aprova Dekretu Governu ba implementasaun Estadu Emerjénsia. Estadu Emerjénsia ne’ebé dekreta husi Prezidente Repúblika sei limite sidadaun ninian direitu, liberdade no garantia balun. Limitasaun ba sidadaun ninian liberdade sei regula iha Dekretu Governu. Tuir Primeiru Ministru, Estadu Emerjénsia sei limita sidadaun sira labele konsentra barak hamutuk iha fatin ida, sirkulasaun, taka eskola no reforsa desizaun Dekretu Papál ninian. Maibé sidadaun ida-idak sei asesu ba saúde no sentru komersiál sira atu sosa hahan tuir regras ne’ebé sei defini. Loja sira ne’ebé loke tenke medidas seguransa ninian Regras sira ne’e sei estabelese iha Dekretu Governu. Polísia Nasional Timor-Leste sei impoe regras sira ne’e atu sidadaun sira bele halo tuir. Governu rekoñese katak sei hadi’ak kondisaun kuaratena iha tempu badak mai. Governu mós haree opsaun kuarantena iha uma, maibé la hela ho família, ho verifika regular hosi entidade relevante. PM apela ba komunidade atu koopera ho ekipa Estadu nian bainhira hetan membru família ruma ne’ebé foin fila husi nasaun seluk atu aviza ba entidade ne’ebé tau matan ba prevensaun moras Covid-19. Governu sei aprova Dekretu Governu no ninian sosializasauna hahú aban ba oin.

Manufahi 27 Marsu 2020 - Komunidade Suku Holarua Postu Administrativu Same Munisípiu Manufahi lamenta tanba la iha kareta funeráriu hodi tula bebe ida ne’ebé mate iha ospitál ‘Uma Tuur Ahi Same’ iha kinta-feira kalan (26/03) hodi lori ba matebian nia uma. Familia Matebian Eduardo doutel Sarmento hato’o lamentasaun ne’e  iha Sexta-Feira ohin (27/03) relasiona ho bebé mane  ida ne’ebé mate, bainhira partus iha ospitál no tula deit  ho motór  mak ba rezidénsia familia matebian nian iha suku Holarua, maske familia matebian kontaktu direita kedas  ba kondutór kareta funeráriu nian maibe kondutór fó resposta katak kareta funeráriu labele atende hodi tula mate isin iha tempu kalan.  Responde ba lamentasaun ne’e  diretóra servisu Sosial munisípiu Manufahi Eulalia Maria De Jesus via telefónika hateten iha oras 7:40 kalan nia parte simu kontaktu husi Familia Matebian no nia informa kedas ba Motorista kareta  Funeráriu maibe labele ba tula mate isin tanba ho kondisaun moras, no tuir regras kareta funeráriu labele atende tula mate isin iha tempu kalan. Motorísta  Bento Mendonsa  Reforsa katak ninia parte rekuñe familia matebian ba to’o  duni nia uma husu atu tula mate isin, maibe nia informa kedas ba família matebian katak nia labele ba tula mate isin tanba nia kondisaun Moras no  provoka oin halai. Administradór Munisípiu Manufahi Arantes Isaac Sarmento simu ona karta keixa husi Família matebian Holarua no parte administradór Munisípiu orienta kedas diretóra MSS atu bolu kondutór hodi justifika kazu ne’e. Administradór rasik mós ohin kedas sei orenta diretór ajénsia fiskalizasaun atu loke prosesu ba asuntu ne’e tanba kareta funeráriu iha fleksibilidade bele atende komunidade sira iha situasaun emerjénsia.  Entretantu administrasaun hasai kedas karta despaisu ba diretora MSS munisipiu Manufahi hodi hapara kedas motorista ne'e husi nia profisaun hanesan motorista kareta funeráriu hahú Sesta-feira ohin (27/03).

Dili, 28 Marsu 2020 - Primeiru-Ministru (PM), Taur Matan Ruak, sábadu ohin, iha Sentru Konversoens Dili (sigla portugés, CCD), hala'o enkontru dahuluk ho Ekipa Jestaun Krizi hodi hahú halo preparasaun ba estabelesimentu Jestaun Krizi, atu halo jestaun iha durante implementasaun Estadu Emerjénsia. Durante Estadu Emerjénsia, kontrolu tomak sei mai hosi komandu ida de'it no informasaun hotu-hotu mós sei sentralizadu, no kontrolu ba sirkulasaun atividade hotu-hotu sei hetan kontrolu hosi Ekipa Jestaun ba Krizi. Ekipa Jestaun ba Krizi ne'e sei hahú serbisu efetivu wainhira Dekretu Governu kona-ba regulasaun Estadu Emerjénsia Aprova ona. Iha Durante Estadu Emerjénsia ne'e mós, Xefe Governu sei asumi responsabilidade ba Komisaun Interministeriál ne'ebé durante ne'e lidera hosi Ministra Saúde Interina, Elia Amaral, kona-ba preparativu sira luta kontra COVID-19. Hola parte iha enkontru Jestaun krizí ne'e mak hanesan Minsitru Defeza no Ministru Interior Interinu, Filomeno da Paixão de Jesus, Xefe Estadu Maior F-FDTL, Koronel Calisto dos Santos "Koliate" no ofisiais F-FDTL sira seluk.

Dili, 28 Marsu 2020 – Iha reuniaun ordináriu Konsellu Ministru ne’ebé lidera hosi Primeiru Ministru, Taur Matan Ruak, ohin iha Sentru Konvensoens Dili (sigla portugés CCD) aprova Dekretu Governu Nº 3/2020 Loron 28 Marsu ne’ebé regula ezekusaun Estadu Emerjénsia ba teritóriu nasionál. Medida sira ne’ebe Governu Aprova iha Konsellu Ministru maka hanesan: Suspensaun: Suspende movimentu transporte publiku; Suspende atividade desportiva sira hotu; Suspende atividade halibur malu iha grupu; Suspende atividade festa; Suspende atividade kulturál ne’ebe halibur ema barak; Suspende vizita mate uma iha tempu hanesan ho númeru bo’ot - masimu na’in-10 deit; Suspende estranjeiru atu tama mai teritoriu timor-leste, sidadaun timoroan ne’ebe tama mai teritoriu tenke tama kuarantena; Izolamentu obrigatoriu ba ema ne’ebe afetadu husi covid-19, Proibidu halo reuniaun no manifestasaun ne’ebe liu ema na’in 5, Suspende atividade relijozu hanesan missa, sholat, no seluk tan. Atividade Komersiál: Ba individu ne’ebe vizita fatin komersial tenke uza maskara taka ibun no inus, fase liman antes tama ba fatin komersiu hanesan loja, mini merkadu, supermerkadu, no merkadu; Mantein distansia minimu metru ida iha fatin komérsiu sira temi iha leten; Na’in ba fatin komersiu tenke prepara fasilidade fase liman nian; Na’in ba fatin komérsiu labele husik ema ne’ebe la-kumpre regra fase liman no latau maskara atu tama iha fatin komérsiu; Vendedór ambulante ka gerobak bele la’o nafatin maibe tenke kumpre tau maskara no prepara fasilidade fase liman nian. Ida ne’e rezumu ba regra sira ne’ebe iha relasiona ba atividade sidadaun komun nian. ba funsionariu publiku sira mos iha regra ne’ebé sei distribui ba kada instituisaun públika.

Estadus Unidus Amérika (EUA), 28 Marsu 2020 – Médiku no infermeiru sira ne’ebé iha primeira liña luta hasoru pandemia vírus Corona iha EUA eziji atu aumenta tán ekipamentu hodi proteje-an no ekipamentu hodi uza tau matan ba pasiente Covid-19 ne’ebé aumenta ba beibeik. Apelu ne’e hato’o relasiona ho kazu pasiente Covid-19 ne’ebé liu ona rihun-atus-ida (100.000) no liu rihun-ida-atus-neen (1.600) ne'ebé mak mate ona.  Hanesan haktuir hosi Ajénsia notísia Reuters katak, médiku sira iha EUA husu atensaun espesiál ba nesesidade ventiladór ne’ebé presiza hosi pasiente Covid-19 ne’ebé moras grave. Ospitál sira iha sidade Nova Iórke, Nova Orleans, Detroit no sira seluk tán preokupadu tanba menus aimoruk, sasan médiku nian no ekipa ne’ebé treinadu. “Ami Tauk!”, dehan dr. Arabia Mollete hosi universitáriu Brookdale no Sentru Médiku iha Brooklyn. “Ami luta ba ema hotu-hotu nia moris, maibé ami mós luta ba ami nia moris, tanba ami iha risku ne’ebé bo’ot.” Dehan dr. Mollete hanesan haktuir hosi Ajénsia notísa Reuters iha Sábadu (28/03). Iha ospitál ida iha Manhattan, jerente infermájen, Kious Kelly, mate depois afeitadu hosi vírus Corona. Infermeira ho idade 48 ninia mate ida ne’e halo profissionál médiku sira sai tauk liu tán wainhira haree ba ekipamentu ne’ebé menus, liu-liu faru plástiku no máskara.

Dili, 28 Marsu 2020 - Governu liuhosi Ministru Obras Públikas (MOP), Salvador Pires, sei fó subsídiu gratuita kona-ba eletrisidade no bee moos ba komunidade durante periódu Estadu Emerjénsia. "Bee ami hanoin atu fó subsídiu gratuita no mós eletrisidade ba povu maibé agora ne'e ita sei haree lai nia mekanizmu ne'e tomak, ne'ebé ami sei kontinua semana oin deskuti ida-ne'e oinsá atu implementa. Tanba meius ida atu kombate virus Corona mak distánsia sosiál, se ema kontinua hola pulsa, bee no halo atendimentu ba forma nafatin, ne'ebé halo kontaminasaun ita sei la prevene. Objetivu hosi estadu emerjénsia ne'e mak atu prevene ka kria distánsia sosiál, povu labele iha movimentasaun ou organiza populasaun iha fatin ida," Ministru Salvador Pires informa hafoin partisipa iha reuniaun Konsellu Ministru extraordinária iha Sábadu, 28 Marsu 2020 iha sentru Konvensoens Dili (sigla portugés CCD). Ministru hatutan, kona-ba eletrisidade sei iha taxa fiksa ida ne'ebé bele define ezemplu ba kada uma-kain dollar sanulu (10$), ne'e foin hanoin no seidauk determina montante loloos. "Ita bele dehan kada uma-kain 10 dolar hanesan ne'e, ne'e foin ko'alia seidauk determina, ami sei deskuti nia montante ne'ebé hotu-hotu hanesan la'os ba de'it rezidente maibé ba mós komersiante, ba komunidade iha teritóriu tomak durante Estadu Emerjénsia ne'e, inklui mós bee-moos," dehan Ministru.

Dili, 15 Dezembru 2020 – Japaun nia kompañia Astomos Energy Corporation oferese bolsu estudu ba Universidade Nasionál Timor Lorosa’e (UNTL) nia estudante hamutuk na’in ruanulu (20) ne’ebé ho prestasaun akadémiku di’ak. Iha entrevista, Reitór UNTL Francisco Miguel Martins hateten, bolseiru na’in-20 ne’e reprezenta hosi Fakuldade sira ne’ebé eziste iha UNTL. “Liuhosi priviléjiu ne’ebé sira hetan bele fasilita liután sira-nia estudu ho rezultadu di’ak iha futuru”, nia akresenta, iha tersa (15/12) ne’e, iha Kampuz UNTL Hera, Dili, hafoin remata atribuisaun bolsu estudu hosi kompañia refere ba bolseiru sira. Estudante Madalena dos Santos, nu’udar mós bolseira ida hosi programa bolsu estudu refere hateten, “ha’u hakarak agradese ba kompañia Astomos Energy Corporation ne’ebé oferese ona bolsa ne’e mai ami, hanesan benefisiariá ha’u sente kontente tebes tanba ne’e hatudu apresiasaun ba esforsu hotu durante ne’e,”. Nia hatutan, bolsu estudu ne’e atu motiva sira hodi esforsa-an nafatin atu mantéin prestasaun di’ak.

Itália, 29 Marsu 2020 – Avó Italica Grondona, Italiana, ho idade 102, hela iha rejiaun Liguria, alta hosi ospitál (26/03) depois infeta hosi vírus Corona. Avó Italica iha ospitál loron 20 deit nune’e médiku sira hanaran tiha nia ‘imortál’ hanesan haktuir hosi CNN. Médika Vera Sicbaldi iha ospitál San Martino ne’ebé tau matan ba avó Italica hateten katak ida ne’e hanesan istória esperansa ba idozo hotu-hotu ne’ebé enfrenta hela pandemia. Tanba iha Itália ne’ebé rejista ona mate liu ema nain rihun-sanulu (10.000), média idade hosi vítima sira ne’e mak ho idade 78, hanesan indika hosi Institutu Nasionál Saúde Itália nian. Avó Italica tama iha ospitál iha inísiu fulan Marsu ho sintomas Covid-19 ne’ebé kmaan. Depois halo teste no rezultadu hatudu katak nia pozitivu ba Covid-19. Maibé, ho ajuda oituan deit hosi médiku sira, avó Italica ‘rekupera mesak ona’. Médiku sira ne’ebé fó testamuña ba rekuperasaun ida ne’e hateten katak kazu ida ne’e impresiona komunidade sientífika hodi bele halo estudu di’ak liu tán. Nune’e foti ona amostra hosi pasiente refere. Iha 26 Marsu, avó Italica alta hosi ospitál no fila fali ba ninia hela fatin iha fatin Idozu sira nian. “La hatene saída mak ninia segredu, maibé ha’u hatene katak nia ne’e feto ida ne’ebé livre no independente”, dehan ninia sobriñu Renato Grondona ba CNN.

To’o oras ne’e (30/3), totál kazu pozitivu Virus Corona iha mundu tomak atinji ema na’in-720.000, mate na’in-33.905 no na’in-150.918 mak rekupera. Bazeia ba dadus resente hosi sitiu relatóriu online Worldometers, Estadus Unidus Amérika (EUA) mak sai hanesan nasaun ne’ebé ho kazu infeksaun Covid-19 barak liu ho totál 141.732. Totál vítima mate kauza hosi Corona iha EUA atinji 2.471. Itália okupa iha pozisaun daruak ho kazu 97.689. Itália mós rejistra nu’udar nasaun ne’ebé vítima mate barak liu ho totál 10.779.Xina iha pozisaun datoluk ne’ebé sai hanesan fatin primeira vez virus corona mosu. To’o oras ne’e, Xina relata kazu 81.439 no 3.300 mak mate. Totál infeksaun Covid-19 iha España besik atu to’o hanesan ho Xina. España iha kazu 80.110 maibé totál mate barak liu Xina. Vítima mate iha España hamutuk 6.803. Iraun sai hanesan nasaun ne’ebé infekta hosi virus corona aat liu. To’o ohin loron, totál kazu Corona iha ne’ebá atinji 38.309 ho mate hamutuk na’in-2.640. Entretantu, Korea Súl sai hanesan nasaun ne’ebé ho kazu Covid-19 barak liu iha Ázia, alein hosi Xina. Kazu iha Kore Súl hamutuk 9.583 no mate hamutuk na’in-152.

Manufahi, 30 Marsu 2020 - Sidadaun Timoroan nain rua fila hosi estranjéiru to’o agora seidauk entrega-an hodi kumpri karantina loron-14 maske ekipa sáude halo ona esforsu buka tuir sidadaun hirak ne’e. Diretora Servisu Saúde Munisípiu Manufahi, Florência Tilman Corte-Reál informa asuntu ne’e iha enkontru  entre ekipa konjunta prevensaun COVID-19 ne’ebé lidera hosi administradór munisípiu Manufahi segunda feira (30/03) ohin.   “Parte Saúde informa ona ba parte Polisia kona-ba sidadaun nain rua ne’e. Nain ida parte Saúde husu ona ninia pasaporte atu justifika lolos maibé seidauk aprezenta no nia informa deit liuhosi ninia Whatsapp; no sidadaun ida seluk tuir informasaun katak dadaun ne’e fila hosi estranjeiru ba direita iha Suku Betanu, Postu administrativu Same no domingu horiseik foin identifika ninia hela fatin maibé seidauk aprezenta-an atu hetan karantina.” Dehan Diretora Forência. Iha fatin hanesan Administradór munisípiu Manufahi Arantes Isaac Sarmento hateten katak Prezidente Repúblika dekreta ona estadu emerjénsia ne’ebé  sidadaun hotu tenki kumpri,  liu-liu sidadaun ne’ebé foin mai hosi estranjéiru  no ne’e obrigatóriu tenki karantina. Administradór ne’e husu administradór postu atu orienta xéfe suku no xéfe aldeia sira atu kontrola sidadaun ne’ebé foin fila hosi estranjéiru atu bele hetan lalais karantina hodi prevene CPOVID-19 iha Munisípiu Manufahi.  Segundu komandante komandu Polísia distritu Manufahi superintendenti Domingos Gregório Soares hateten katak fila husi enkontru ne’e parte polisia sei bolu sidadaun nain rua ne’ebé ne’e atu entrega-an hodi  kumpri karantina.

España, 29 Marsu 2020 – Médika Sara Bravo López ho idade 28, Domingu ne’e konfirma nu’udar médiku ba dahaat ne’ebé sai vítima ba vírus Corona iha España. Médika jóven ne’e nia mate konfirma hosi pájina Facebook ‘Sanidad Marcha Centro’ hanesan haktuir iha ajénsia Notícias ao Minuto. Ida ne’e hanesan kazu ba daruak ne’ebé akontese tutuir malu iha 24 oras nia laran iha zona Castilla-La Mancha, España. “Husik ona mundu ami nia kompañeira Sara Bravo López, médika iha Sentru Saúde Mota del Corvo. […] Deskansa ho Pás”, publika iha pájina Facebook ‘Sanidad Marcha Centro’. Iha Sábadu (28/03) ne’e, konfirma médiku Santos Julián Martínez ho idade 65 ne’ebé  servisu mós iha Sentru Saúde Castilla ninia mate.  Nune’e iha 24 oras nia laran iha médiku nain rua ne’ebé mak mate iha Zona Castilla.

Dili, 16 Dezembru 2020: Timor-Leste nia nasaun viziñu Austrália no Indonézia promete ona atu fó apoiu vasina kontra Covid-19 ba Timor-Leste, tuir informasaun ne'ebé hato'o hosi Ministra Negósiu Estranjeiru no Kooperasaun Adaljiza Magno, iha kuarta (16/12) ne'e, hafoin partisipa iha enkontru Konsellu Ministru ne'ebé realiza iha palásiu Governu, Dili. "Austrália promete ona atu ajuda ita. Primeiru-Ministru australianu halo afirmasaun ida katak ita-nia paíz tama iha zona Sudeste Aziátiku no Pasífiku ho pakote dólar amerikanu millaun 500 para ajuda vasina. Purtantu Indonézia rasik dezenvolve ona sira-nia vasina no Ministra Retno (Ministra Negósiu Estranjeiru Indonézia Retno Marsudi) promete katak karik ida ne’e prontu, sira hakarak ajuda balu mai Timor-Leste", dehan Ministra Adaljiza. Adaljiza salienta katak Austrália no Indonézia hato'o prontidaun ba fó apoiu vasina Covid-19 ba Timor-Leste ne'e, wainhira nia halo enkontru trilaterál iha tersa (15/12) liubá, ho Ministra Negósiu Estranjeiru hosi Austrália no Indonézia. Iha enkontru trilaterál refere, Adaljiza dehan tán, sira ko'alia mós kona-ba nasaun tolu ne'e nia meiu hodi rekupera ekonomia ne'ebé hetan impaktu hosi pandemia Covid-19, inklui Timor-Leste nia progresu adezaun ba ASEAN.

Palásiu Prezidensiál Nicolau Lobato, Díli, 30 Marsu 2020 – Liuhosi Komunikadu Imprensa, Prezidente Repúblika (PR) Francisco Guterres Lú Olo agradese ba Governu Australia nia apoiu hodi instala laboratóriu ba teste Covid-19 no formasaun ba pesoál saúde. Tanba ho apoiu ne’e, Timor-Leste iha kbiit atu prevene no kombate COVID-19 ho lalais no la presiza haruka tan teste ‘swab’ ba Austrália.  Prezidente Repúblika la haluhan investimentu Kubanu sira nian iha área saúde ne’ebé ohin loron rekoñesidu internasionalmente hosi ninia medikemantus no Brigada Médiku ne’ebé haruka ba nasaun barak. Medikamentus ne’ebé uza ba hasa’e imunidade hasoru Covid-19 susesu tebes. Tanba ne’e Prezidente Repúblika reforsa pedidu hosi VIII Governu Konstitusionál husu asisténsia medikamentu hosi Kuba no reforsa Brigada Médika Kubanu iha Timor-Leste. Prezidente Repúblika felisita mós Xina ba maneira kombate Covid-19 no asisténsia ne’ebé fó ba nasaun sira afeitadu maka’as ho moras ne’e tanba ho kualifikasaun rekursus umanus, medikamentu no instalasaun.  Estadu halo esforsu prevensaun no preparativus hasoru kondisaun aat liu, tanba ne’e, Prezidente Repúblika reforsa pedidu apoiu ekipamentu no medikamentus huoi Governu ne’ebé hato’o tiha ona ba Repúblika Popular Xina.

Dili, 30 marsu 2020 - Espoza Prezidente Repúblika (PR), Cidália Guterres, apela ba timoroan tomak liu-liu ba inan feton sira atu proteje sira nia-an no sira nia família hosi Corona Virus Desease 2019 (COVID-19). Iha mensájen audiovizuál ne’ebé halo ohin, Cidália Guterres fó énfaze hikas ba mensájen xave sira ne’ebé Ministériu Saúde (MS) no Organizasaun Saúde Mundiál (OMS) hato’o ona, hanesan tuir mai ne’e : “Hakmatek iha uma no minimiza movimentu ne’ebé la nesesáriu, mantein distánsia fíziku mínimu metru ida, labele halibur malu iha grupu, fase liman bebeik ho sabaun, labele kaer ita nia matan, ibun ka inus bainhira seidauk fase liman, konsumu hahan ne’ebé nutritivu no bainhira iha síntoma COVID-19 hanesan mear, kokorok laran manas, isin manas, fanin no dada is araska, liga ba 119 ka aprosima-an ba sentru saúde ne’ebé besik”. Mensájen ho kontiudu kuaze hanesan Espoza Prezidente dedika espesífiku mós ba labarik sira. Espoza PR husu ba labarik sira atu hakmatek iha uma no estuda. Cidália haktuir katak bainhira ita bele prevene ita nia-an uluk husi transmisaun COVID-19, ita bele prevene ema seluk, ita nia família no ita nia nasaun.

Manila, 30 Marsu 2020 – Autoridade Filipina relata 343 ba kazu foun Covid-19 iha loron ida nia laran. Total ne’e nu’udar númeru ne’ebé maka aas liu ba kazu foun ba loron ida iha nasaun refere. Hanesan relata hosi CNN no Reuters iha segunda-feira(30/3), ho aumenta kazu ne’e, departementu Saúde Filipina deklara totál númeru kazu Covid-19 iha nasaun ne’e atinji ona 1.418 kazu. Antes ne’e, Departamentu Saúde Filipina prevé ona aumenta kazu tanba ho aumenta kapasidadi teste ba vírus korona hosi Institutu Peskíza Medisína Tropikal(Siglá Inglés, RITM) no totál laboratóriu sub-nasionais ne’ebé espalla iha Filipína. RITM realiza 900 até 1.000 teste kada loron, enkuantu laboratóriu sub-nasionais bele halo 80 até 160 teste kada loron. Iha domingu (29/3) ne’e, departementu Saúde Filipina anúnsiu mate nain 3 kauza hosi vírus korona. Mídia Lokál notísia online GMA informa katak pasiente nain 3 ne’ebé mate ho idade 70. To’o agora kuaze ema mate tan virus Corona iha Filipina hamutuk 71. Hamutuk nain 42 mak rekupera ona hosi virus Corona. Hanesan relata hosi notísia online GMA katak entre pasiente hirak ne’ebé rekupera ona, iha mós feto ho idade 13 ne’ebé rejista hanesan pasiente Covid-19 klosan liu iha Filipina.

Dili, 31 Marsu 2020 - AIFAESA I.P simu reklamasaun hosi comunidade ka komersiante ida kona-ba presu fós ho marka Lafaek  kilograma tolunulu (30Kg). Reklamante haktuir katak antes ne'e nia ba Sosa fós Lafaek 30kg ho folin $13.00, maibé ohin nia ba sosa fali fós ne’ebé hanesan, nia folin sae ona ba $ 14.00. Hafoin simu tiha reklamasaun hosi komersiante ne'e, AIFAESA I.P hamutuk ho Polísia Servisu Investigasaun Kriminál (PSIK) halo kedas inspesaun imediatu ba estabelesimentu ‘ALFA Dili’  no folin ba fós sa’e duni.  Nune'e, PSIK loke ona prosesu investigasaun ba responsável empreza ALFA Dili ba iha oras 10:00 dader aban (01/04) relasiona ho asuntu folin fós ne'ebé sae.

Dili, 31 Marsu 2020 - Haree ba Estadu Emerjénsia tanba Virus Corona hodi hamosu regra hodi limita viajen internasionais, Governu liuhosi Ministru Transporte no Komunikasaun, José Agustinho da Silva, klarifika kona-ba vuu ne’ebé Governu deside katak la suspende no transporte aéreo hodi nafatin lori pasajeiru sira mai Timor-Leste maibé sei tuir oráriu ne’ebé iha - kada semana sei semo dala ida de’it. “Governu desidi halo limitasaun kada semana ida vuu dala ida (semo dala ida) ne’e vigora/berlaku ba Air Lines hotu. Objetivu ne’e para oinsá ita bele fasilita timoroan sira iha liur bele mai, ita suspende sidadaun estrajeiru sira ne’ebé atu tama mai Timor, mas sidadaun timoroan sira ne’ebé mak iha estrajeirus sira atu fila mai Timor, meius ne’ebé sira uza mak transporte aéreu, entaun ita labele suspende mas limita ninia vó /semo ne’e kada semana ida dala ida. Por exemplu estudante sira iha Inonezia, ita-nia traballador sira iha estrajeiru ne’ebá hanesan Korea do Sul, Inglatera, Irlanda, Austrália no fatin sira seluk hakarak fila mai Timor, aviaun sei iha ba sira mas ne’e tuir orariu ne’ebé iha ona semana ida semo dala ida. Mas bainhira sira to'o iha Aeroportu labele falla hodi kontrolu no parte saúde sei haree ida ne’e", dehan José Agustinho. Nune’e, timoroan sira ne’ebé sei iha rai li’ur bele fila mai Timor-Leste, no sei kumpri regra sira ne’ebé Ministériu Saúde estabelese ona hodi prevene moras Covid-19.

Dili, 1 Abril 2020 - Prezidente Repúblika, Francisco Guterres alerta ba instituisaun seguransa hodi atua tuir Dekretu Governu kona-ba Medidas Estadu Emerjénsia iha ekontru semanal ho Xefe Estadu Maior Jenerál F-FDTL, Maior Jenerál Lere Anan Timur, iha Palásiu Prezidensiál Nicolau Lobato, Aitarak Laran, Dili. Hafoin enkontru Xefe Estadu Maior Jenerál Lere Anan Timur informa katak Prezidente Repúblika alerta instituisaun seguransa ba esesu balu iha terrenu ne’ebé la tuir Medidas Estadu Emerjénsia ne’ebé aprova ona iha Konsellu Ministru iha 28 Marsu 2020. Xefe Estadu Maior Jenerál rekoñese katak instituisaun PNTL no F-FDTL ezajera uitoan iha ninian atuasaun tanba la tuir didiak Medidas Estadu Emerjénsia ninian hodi haketak fen ho laen la’o hamutuk no taka sentru komersiál sira. Nune’e komandu F-FDTL no PNTL sei tur hamutuk atu haree atuasaun ne’ebé lao hela iha terrenu. Lere informa mós katak seguransa iha fronteira terestres ne’ebé luan tebes ho falta rekursu no meius ba kontrolu sai preokupasaun F-FDTL ninian. Tanba ne’e, Xefe Estadu Maior Jenerál husu kontribuisaun husi komunidade no autoridade lokál atu hamutuk tau matan ba seguransa liuhosi kontrolu ema ne’ebé tama no sai iha area fronteira terrestre ninian.

Oekusi, 01 Abríl 2020 - Hori uluk kedas Timor-Leste hariku-an ho tradisaun oioin ne’ebé bei-ala sira hanorin no husik hela mai ita to’o ohin loron. Iha mós serimónia tradisionál balu ne’ebé bele halo tuir hodi salva Timoroan tomak hosi buat aat ruma hanesan moras Virus Corona ne’ebé mosu hodi fó impaktu la di’ak ba povu no nasaun. Tanba ne’e, Prezidente Autoridade RAEOA-ZEESM, José Luís Guterres, orienta Ekipa Prevensaun Covid-19 iha RAEOA atu hala’o serimónia tradisionál nu’udar meiu ida hodi prevene ka satan buat aat ne’ebé atu tama no invade komunidade sira. Nune’e, komunidade sira iha bairu Kruz no Oesono, suku Kosta, ho inisiativa rasik hodi hamulak ba bei-ala sira no forsa natureza hodi satan moras aat hanesan Virus Corona. Ida ne’e nu’udar prátika tradisionál ne’ebé hatuur nanis ona hosi bei-ala sira, bainhira komunidade sira iha ameasadu laran hosi buat aat ruma.

Dili, 01 Abríl 2020 – Ohin (01/04), Ministériu Saúde (MS) relata tan ba públiku katak teste Covid-19 ba suspeitu ema na’in-12 ho rezultadu Negativu. Pesoál na’in 12 ne’e livre hosi moras Vírus Corona. Tanba ne’e, Timor-Leste sei mantein nafatin ho kazu Covid-19 pozitivu ida. MS apela ba sidadaun hotu-hotu atu kumpri nafatin regra sira ne’ebé implementa durante Estadu Emerjénsia. Ho maneira hirak ne’ebé MS hanorin ona kona-ba prevene-an hosi moras refere, sei minimiza impaktu Virus Corona iha ita nia nasaun. Ema hotu-hotu presiza halo tuir ho konsiénsia rasik nune’e sai hanesan kontribuisaun mós ba estabilidade nasionál.

Europa, 01 Abríl 2020 – Moris iha tinan 1908, apozentadu Britániku ida ho naran Robert Weighton, ne’ebé sei moris hela ho idade 112 ona, konsidera nu’udar mane ida ne’ebé katuas liu iha mundu. Apozentadu Britániku ne’e nomeadu nu’udar ‘O homem mais velho do mundo’ ka mane ne’ebé idade boot liu iha mundu, hafoin selebra nia aniversáriu ba tinan 112 iha semana kotuk. Moris iha 29 Marsu 1908, Robert Weighton ofisialmente konfirmadu hanesan detentór foun ba títulu ne’e hosi Guinness World Records (GWR), ne’ebé anunsia iha Tersa ne’e. Nia konkista títulu refere hafoin Chitetsu Watanabe, hosi Japaun, mate iha 23 Fevereiru 2020. Watanabe moris iha 5 Marsu 1907, mate ho idade 112 no loron 355.

Dili, 02 Abríl 2020 – Feto sira ne’ebé iha relasaun violentu nia laran, iha risku boot liu atu hetan violénsia durante pandemia Covid-19. Razaun hosi ida ne'e mak sira labele sai hosi uma ho fasil, no mós tanba família no komunidade sira hela iha situasaun pániku nia laran. Ministériu Solidariedade Sosiál no Inkluzaun (MSSI), liuhosi rede referál ba vítima feto no labarik ativu hela durante estadu emerjénsia. PRADET nia fatin hakmatek, uma mahon sira, no Asisténsia Legál ba Feto no Labarik (ALFela) loke nafatin no sei simu vítima violénsia doméstika, violasaun seksuál no abuzu ba labarik hotu ne’ebé presiza tulun. Karik iha violénsia ruma ne’ebé ita-boot hasoru, kontaktu ba númeru ALFela hanesan tuir mai:  ALFela Dili : 3310282 ALFela Baukau : 77432132 ALFela Suai : 77432154 ALFela Oekusi : 77432156

Dili, 02 Abríl 2020: Primeiru-Ministru (PM) Taur Matan Ruak apela ba Jornalista sira iha kobertura ba Covid-19, katak atu kontribui hodi hato’o informasaun ne’ebé bele mantein serenidade no kalma ba sidadaun sira, nune’e povu labele pániku relasiona ho Covid-19. “Ha’u halo apelu ida ba Jornalista sira, ita-boot sira hatene iha momentu hanesan ne’e, ami presiza ita boot sira nia kooperasaun no kontribuisaun. Ami presiza buat ida de’it, mensajen ne’ebé ita-boot sira fó sai, nia tenke ajuda atu hakalma ema, mantein serenidade, kalma, labele suhu”, apela PM. Taur Matan Ruak mós hateten, pedidu ida ne’e la’os ba Jornalista de’it maibé ba mós instituisaun estadu nian, autoridade sira, Polítika ka Militár.

Dili, 03 Marsu 2020 – Atu assegura diseminasaun informasaun ne’ebé atuál no ho loloos  kona-ba prevensaun no kontrolu surtu Covid-19 ho uniforme iha Sala Situasaun, Sentru Integradu ba Jestaun Krize (sigla portugés, CIGC) ne’ebé estabelese liuhosi Diploma Ministeriál númeru 14/2020 31 Marsu, Primeiru-Ministru (PM) Taur Matan Ruak, ohin (03/04) liuhosi ninia despaixu ho númeru 018/PM/IV/2020 nomeia: Kapitaun ‘Mar e Guerra’, Donaciano da Costa Gomes “Pedro Klamar Fuik nu’udar Koordenador Estadu Maior Konjuntu, Sérgio Lobo, Kordenadór ba Forsa Tarefa ba Prevensaun no Mitigasaun Surtu Covid-19, Dr. Rui Maria Araújo, Kordenadór ba Ligasaun Ofisiál ba Forsa Tarefa, ezerse funsaun nu’udar portavós ba Sala Situasaun, no Odete Viegas, Diretora Jeral Ministériu Saúde ba Prestasaun Saúde no Membru Rezolusaun Governu 12/20, 31 Marsu.

Dili, 3 Abril 2020 - Prezidente Repúblika Francisco Guterres Lu-Olo liuhosi Dekretu númeru 30/2020, 3 Abril, dekreta proposta Primeiru Ministru Taur Matan Ruak hodi ezonera membru Governu Daualu Élia António de Araújo dos Reis Amaral hosi nia kargu nu'udar Vise Ministra Saúde ba Kuidadu Saúde Primária. Dekretu ne'e vigór hahú hosi ohin, 3 Abril 2020. Demisaun Vise Ministra nian ne'e iha relasaun ho diseminasaun informasaun iha Sala Situasaun CIGC horiseik (02/04) ne'ebé Vise Ministra mai ho versaun diferente hosi porta-voz Sentru Integradu Jestaun Krize (sigla portugés CIGC) Dr. Rui Araújo. Diferensa informasaun ida ne'ebé sai tiha nu'udar preokupasaun públiku inkui mídia no jornalista sira.

Dili, 03 Abril 2020 - Ministru Obras Públikas (MOP) Salvador Pires, iha Sesta-feira ne’e (03/04) asina Nota Entendimentu (sigla inglés, MoU) ho operadór Telekomunikasaun Timor Telecom (TT), Telemor no Telkomcel ho objetivu atu transfere pulsa subsídiu eletrisidade relasiona ho Estadu Emergénsia ba kliente sira liuhosi Hotline 12150 ho valór $15 ba kliente ida-idak. Objetivu fó subsídiu pulsa ne'e hodi kontribui ba prevensaun Covid-19 durante Estadu Emerjénsia nia-laran atu labele hadaet ba komunidade. Ho oferta subsídiu ne’e bele evita konsentrasaun kliente sira nian hodi sosa pulsa iha fatin públiku ne’ebé bain-bain kliente sira sosa bá. Atu bele hetan subsídiu pulsa eletrisidade, hakerek EDTL# Númeru Kontadór, haruka ba númeru 12150.  Númeru ne'e sei válidu ba operadór Telekomunikasaun hotu hanesan Timor Telekom, Telemor no Telkomsel no oferta subsídiu pulsa ba kliente hotu ho valór $15 sei hahú ativu iha Segunda-Feira semana oin, loron 6 Abril 2020.

Índia, 04 Abríl 2020 – Labarik kaduak na’in rua, feto no mane, ne’ebé moris iha momentu implementasaun Kuarentena no Lockdown iha Índia tanba virus Corona, parente sira fó naran ‘Corona’ no ‘Covid’. Corona no Covid moris iha Ospitál Memoriál Dr. BR. Ambedkar, Índia, iha 27 Marsu liubá. Tuir informasaun hosi Indian News Outlet NDTV, Preeti no Vinay Berma, nu’udar parente hosi meninu no menina kaduak ne’e, ne’ebé mai hosi Chhattisgarh, deklara katak naran ne’ebé fó ba oan kaduak ne’e hili nu’udar símbolu vitória hosi funu hasoru virus Corona. “Sira moris hafoin ami hakat liu susar oioin. Tanba ne’e, ha’u no ha’u nia la’en hakarak halo loron moris sira nian sai buat ida ne’ebé memorável”, hateten Preeti. Preeti hatutan, “Alein hosi ne’e, virus Corona ne’ebé perigozu, halo ona ema barak foka liu ba moris saudável, injiéniku no sai hanesan sira nia abituasaun. Tanba ne’e mak ami hanoin hela naran ida ne’e”. Preeti hateten katak ofisiál ida ne’ebé tulun sira iha prosesu tur-ahi ne’e mak hahú bolu uluk meninu no menina kaduak ne’ebé sira nia naran Corona no Covid, nune’e, sira mós deside atu fó naran refere.

Estadus Unidus Amerika (EUA), 05 Abril 2020 - Tigre ida ho naran Nadia, iha jardín zulójiku iha Bronx, Novaiorke, hetan sintómas covid-19 ho mear maran. Nune’e, veterináriu halo teste ba nia no hetan katak covid-19 da’et duni ba Tigre ne’e no halo nia lakon vontade ba han. Animál ne’e hetan infesaun hosi traballadór sira ne’ebé serbisu iha ne’ebá maske traballadór sira ne’e la hatudu sintomas.  Tuir médiku animál ka veterináriu hateten katak animál ne’e sei rekupera iha tempu badak no sira sei akompaña nafatin dezenvolvimentu hosi da’et ne’e ba animál refere. Jardín ne’e hahú taka ba públiku depois identifika katak Tigre Nadia pozitivu ba Covid-19 iha 27 Marsu 2020.

Dili, 06 Abril 2020: Ministériu Saúde (MS) liuhosi Diretora Jeral Prestasaun Saúde (DJPS), Odete da Silva Viegas, entrega hikas ba família pasajeiru sira ne’ebé hela iha Kuarentena hafoin fila hosi nasaun afetadu tanba pasa ona periudu enkubasaun loron 14. Pasajeiru hirak ne’e nu’udar ekipa periudu dahuluk ba Kuarenta iha Otél Novo Horizonte Metiaut no Ótel Audian. Pasajeirus sira komesa tama iha Kuarentena hosi loron 22 Marsu to’o loron 6 fulan Abril, ho total Pasajeirus sira ne’ebé entrega hamutuk nain-164. Pasajeirus sira ne’e sei desloka ba sira ida-ida nia hela fatin ne’ebé iha Dili laran no Munisipiu sanulu-resin-rua (12). Sentru Integradu Jestaun Krizi (SIJK) mak prepara transporte hodi uza tula sira ba sira idak-idak nia hela fatin.  Iha oportunidade ne'e DJPS Odete Viegas hameno ba pasajeiru sira atu mantein nafatin medida preventiva, “ba maluk sira ne’ebé atu fila ba sira-nia fatin tenke mantein sira-nia medida preventiva, fase liman bebeik ho sabaun, mantein halo distánsia ho ema mínimu metru ida ka liu […] no konsumu hahán ne’ebé nutritivu.”

Dili, 7 Abríl 2020 - Prezidente Repúblika (PR), Francisco Guterres Lú Olo, ohin, simu karta kredensiál hosi Embaixadór Japaun ba Timor-Leste, Kinefuchi Masami. PR apresia tebes relasaun bilaterál ne’ebé sai metin ba beibeik hafoin nasaun rua estabelese relasaun diplomátika desde 2002. Prezidente Repúblika hato’o nia kongratulasaun ba emperor foun. Lú Olo hein katak Embaixadór Kinefuchi Masami bele hatutan servisu sira ne’ebé xefe misaun anteriór hala’o tiha ona hodi hametin liután relasaun entre nasaun rua. Embaixadór Japaun agradese Prezidente Repúblika tanba maske iha situasaun difísil (Estadu Ermerjénsia), bele simu nia karta kredensiál. Japaun nu’udar nasaun ida ne’ebé fó apoiu ba Timor-Leste dezde Timor-Leste hetan independénsia. Reuniaun doadór dahuluk ba dezenvolvimentu iha Timor-Leste hala’o iha Japaun, iha 1999. Apoiu Japaun iha Timor-Leste iha área oioin hanesan kapasitasaun rekursu umanu, agrikultura no dezenvolvimentu rurál, infraestrutura, marítima, edukasaun, bee moos, sanitáriu no kooperasaun trilaterál tau matan ba kosteira sira. Governu Japaun konstrui edifísiu ba Fakuldade Enjiñaria UNTL iha Hera, Ponte Komoro no sei rehabilita aeroportu internasionál Prezidente Nicolau Lobato. Governu Japaun fó nia apoiu ba prosesu adezaun Timor-Leste ba ASEAN no Organizasaun Mundiál Komérsiu. Ministru Negosiu Estranjeiru no Kooperasaun, Dionísio Babo, informa katak bazeia ba pedidu hosi Governu Timor-Leste, Japaun sei fó apoiu osan liu dolar millaun 1 ba prevensaun virus corona iha Timor-Leste, liuhosi UNICEF.

London, 06 Abril 2020 - Primeiru-Ministru, Boris Johnsoin iha segunda-feira, 07 Abril baixa ona iha ospitál wainhira da’et ho COVID-19 iha semana kotuk. Iha loron 10 nia laran PM ne’e hala’o serbisu liuhosi internet ka serbisu ho distánsia. Maibe, hafoin loron 10 nia kondisaun saúde aat ba beibeik no presija dunik atu hetan tratamentu intensivu iha ospitál. PM nia sintoma sira hanesan isin-manas kontinua nafatin to’o ohin loron. Nune’e nia asistente médiku deside atu hatama nia ba ICU para bele hetan tratamentu intensivu. Nia mos simu oksijéniu. Daudaun ne’e, nia indijita hela Ministru Estranjeiru, Dominic Raab hodi ezerse provizoriamente nia funsaun nuudar PM.

Dili, 07 Abríl 2020 – Komisaun Sentru Integradu Jestaun ba Krize, ohin (7/4), liuhosi nia porta-vóz Rui Maria de Araújo, atualiza informasaun kona-ba kazu virus Corona iha Timor-Leste. “Lokraik di’ak ba públiku tomak, ohin komisaun Sentru Integradu Jestaun ba Krize nia naran hakarak hato’o ba Timor-Leste laran tomak kona-ba evolusaun ba progresu hosi ita hotu nia esforsu atu prevene moras COVID-19, akumulativamente signifika dadus ne’ebé hahu tau hamutuk hosi fulan Fevereiru mai to’o agora ema ne’ebé ita supeita hatudu simtomas COVID-19 hamutuk ema na’in 46. Horseik mai too ohin aumenta tan na’in rua hosi sira ne’e iha na’in 41 maka negativu, ida mak komfirmadu la muda hahú kedas hosi loron 21 Marsu mai to’o agora no iha na’in 4 maka sei hein rezultadu laboratóriu nian”, informa Rui. Porta-vóz ne’e hateten katak iha konfinamentu obrigatóriu, existe ema na’in-958. Hosi hirak ne’e, na’in-884 iha fasilidade ne’ebé estadu prepara no na’in 74 mak halo autokonfinamentu. “Informasaun seluk ne’ebé Sentru Integradu Jestaun ba Krize hanoin importante atu hato’o ba públiku maka iha konfinamentu obrigatóriu na’in 958, hosi ne’e na’in 884 iha fasilidade ne’ebé estadu prepara no na’in 74 maka halo autokomfinamentu. Hosi komfinamentu obrigatoriu ne’e loron rua liu ba ita-boot sira rona katak sira balun mós hela iha ró, sira sei mantein nafatin, ita-nia médiku no efermeiru sira sei akompaña nafatin sira hamutuk na’in 30, Rejiaun Autonomu Oe-cusse iha 68 ne’ebé iha komfinamentu obrigatoriu. Hafoin iha Ataúro seidauk halo komfinamentu obrigatoriu, maibé iha mós sira halo autokomfinamentu iha sira-nia uma rasik iha na’in 4 maibé sira passa hotu ona”, hatutan Porta-vóz.

Dili, 07 Abríl 2020 - Ministru Negósiu Estranjeiru no Kooperasaun (MNEK), Dionísio Babo Soares, husu ba Timoroan ne’ebé iha rai-li’ur atu labele fila mai Timor-Leste tanba sei hamosu problema oioin relasiona ho virus corona. “Lori Governu nia-naran, Ministériu Negósius Estranjeirus no Kooperasaun husu tiha ona, no husu nafatin dala-ida tan ba timoroan hotu-hotu ne’ebé hela iha rai liur, agora ne’e la’ós tempu atu fila mai Timor. Agora ne’e favor ida hela hotu iha ne’ebá kuidadu-án. Governu sei hare tok meius oinsa liuhosi embaixada sira atu ajuda no apoia, maibé favor-ida labele fila mai Timór, hela iha ne’ebá tanba ita prevé katak iha semana ida ka rua ba oin ita taka kompletamente ita-nia fronteira sira hotu”, dehan MNEK. Dionísio Babo Soares afirma ba jornalista sira relasiona ho asuntu propagasaun surtu Vírus Corona, hafoin partisipa serimónia simu Karta Kredensiál hosi Embaixadór Japaun ba Timor-Leste iha Palásiu Prezidensiál Aitarak-Laran.

Dili, 07 Abríl 2020 - Sekretáriu Estadu ba Formasaun Profisionál no Empregu (SEFOPE), Julião da Silva, Tersa ne’e, partisipa iha reuniaun extraordináriu ne’ebé lidera hosi Ministériu Reforma Legislativa Asuntu Parlamentár (MRLAP) no Ministru Koordenadór Asuntu Ekonómiku (MKAE) Interinu, Fidelis Manuel Leite Magalhães, iha salaun Sosiedade Sivíl, Palásiu do Governu. Iha inkontru ne’e, deskute kona-ba oinsá mak atu bele fó subsidiu ba servisu na’in sira iha rai-laran no mós rai-li’ur. “Ohin ami hahú deskuti ona para oinsa maka bele fó mós súbsidiu ba ita nia traballadór sira iha Austrália no Korea do Súl. Ba traballadór rai-laran nian ohin ami deskuti hela, tanbá sei iha problema lubuk ida, maibé situasaun ida ne’e ita hamosu nune’e ba futuru obriga ema hotu-hotu tenki rezistu ona iha seguransa sosiál”. informa Julião. Tuir planu, programa ne’e sei aprezenta ba Konsellu Ministru hodi hetan apresiasaun no Governante no espera sei bele hetan aprovasaun. Enkontru ne'e partisipa hosi Ministra Solidaridade Sosiál no Inklusaun Armanda Berta dos Santos, Ministru Ensinu Superiór no Kultura Longinhos dos Santos, Ministru Obras Públika Salvador Soares dos Reis Pires, Ministru Transporte no Komunikasaun José Agustinho da Silva.

Dili, 16 Dezembru 2020 - Governu sei fahe insentivu finanseiru estraordináriu ho montante dólar amerikanu 200 ($200) ba kada Xefe Suku, dólar amerikanu 100 ($100) ba kada Xefe Aldeia, no $100 ba pesoál sira ne'ebé apoia Administrasaun Suku, tuir informasaun ne'ebé mídia Prezidénsia Repúblika divulga ohin (17/12). Dekretu-Lei kona-ba insentivu finanseiru estraordináriu ba kada suku ne'e, hetan ona promulgasaun hosi Prezidente Repúblika Francisco Guterres Lú Olo, iha kuarta (16/12) ne'e. Insentivu finanseiru ne’e sei atribui ba Xefe Suku, Xefe Aldeia, no pesoál sira ne’ebé fó apoiu ba Administrasaun Suku, nu’udar rekoñesimentu hosi Estadu ba servisu ne'ebé sira halo hodi tulun Governu iha implementasaun programa asisténsia ba família sira, hanesan subsídiu ba uma-kain vulnerável no sesta bázika iha ámbitu pandemia Covid-19.

Dili, 08 Abríl 2020 - Ministru Koordenadór ba Asuntu Ekonómiku (MKAE) iha ezersísiu, Fidelis Magalhães, hala’o aprezentasaun ba Konsellu Ministru relasiona ho planu ekonómiku, hodi hatan ba implikasaun negativa sira ne’ebé provoka hosi COVID-19 iha ekonomia nasionál. Pokote hosi medida sira ne’e fahe ba área prinsipál 8 (ualu), inklui medida sira relasiona ho distribuisaun ba sasán esensiál sira, liña kréditu, izensaun fiskál no subsídiu ba sidadaun sira. Área dahuluk hosi pakote medidas ne’e mak relasiona ho konetividade ne’ebé ho objetivu atu asegura kontinuidade ba fornesimentu transporte marítimu no áereo hodi garante abastesimentu nasionál hosi merkadoria. Área daruak mak distribuisaun sasan esensiál sira, espesiál liu ba ai-han, aimoruk no ekipamentu klínika sira nian. Área datoluk hosi atuasaun refere ba garantia hosi kontinuidade fornesimentu ba servisu telekomunikasaun iha ne’ebé Governu sei fó subsídiu internet ba estudante no profesór sira. Área dahaat, refere ba medida alíviu fiskál, hanesan adiantamentu ka suspensaun temporária hosi obrigasaun fiskál, ho forma hamenus todan ba empreza no konsumidór sira. Área dalima hosi atuasaun, foka ba servisu utilidade públika, ho partisipasaun ka suspensaun ba pagamentu servisu fornesimentu eletrisidade no bee. Área seluk tan tuir mai ko’alia kona-ba despeza públika, krisaun liña kréditu no asisténsia direita.

Dili, 08 Abríl 2020 – Haree ba problema ekonomia nasionál kauza hosi Covid-19, Ministru Koordenadór ba Asuntu Ekonómiku (MAKE) iha ezersísiu, Fidelis Manuel Leite Magalhães, aprezenta medida rezolusaun balu ne’ebé fahe ba área prinsipál 8 (ualu), inklui medida sira relasiona ho distribuisaun ba sasán esensiál sira, liña kréditu, izensaun fiskál no subsídiu ba sidadaun sira. Hosi medida hirak ne’ebé aprezenta, área daualu nian, hanesan área ikus husi atuasaun refere ba asisténsia direita, mak hanesan apoiu diretu ba populasaun no empreza sira. Apoiu ne'e ho objetivu atu garante katak kada família hetan rendimentu dólar amerikanu atus ida (100) kada fulan, ho fornesimentu hosi partisipasaun salariál hamutuk ho empregadór sira atu fó subsídiu ba traballadór rihun tolu-nulu (30.000), ho izensaun ba pagamentu hosi kontribuisaun seguransa sosiál hosi traballadór no empregadór sira no ho izensaun pagamentu ba emprezáriu sira ne’ebé aluga iha propriedade Estadu nian.

Dili, 08 Abríl 2020 – Kada tinan arte marsiál KORK selebra nia loron iha 12 Abríl. Iha tinan ida ne’e, maske mundu hasoru hela dezafiu boot ida, no halo família KORK labele halibur malu, Primeiru-Ministru (PM) Taur Matan Ruak nafatin enkoraja família boot KORK liuhosi hato’o nia parabéns. “Parabéns Bou Naimori, Parabéns família boot KORK.  12 Abril nu’udar loron boot, loron importante no loron família KORK nian. Tinan-tinan, iha loron ida ne’e, família boot KORK, halibur malu iha Rai Ainaru, foho Tatamailau nia hun, hosi fatin hotu-hotu, Timor laran tomak, no mós hosi rai li’ur, hodi hala’o sakrifísiu no rituál, tuir tradisaun KORK nian! Maibé tinan ida ne’e oin seluk. Família boot KORK labele halibur malu no labele hetan malu tanba de’it moras COVID-19 ne’ebé afeita rai hotu-hotu iha mundu, inklui ita nia rai doben Timor Lorosa’e”, dehan Taur. Taur hatutan katak maske labele halibur malu, maibé ida-idak bele selebra loron murak ida ne’e iha nia fatin, halo tuir ukun fuan KORK nian. “Durante Estadu Emerjénsia, ita labele halo movimentu ba mai no labele mós halibur malu barak iha fatin ida de’it. Maibé ita bele, ida-idak iha nia fatin, suku, postu no munisípiu, selebra loron murak ida ne’e, halo sakrifísiu no rituál tuir ukun fuan KORK nian”, katak PM. Taur Matan Ruak mós hatutan tan, “Ita nia laran dodok no ita nia fuan moras, tanba ita nunka hanoin no hein katak moras ida ne’e bele mosu no da’et iha ita nia Rain, Laiha buat ida. Ho fiar tomak, iha loron Santa Páskua ida ne’e, ita husu atu Aman Maromak bele tulun ita ida-idak, ita nia família, ita nia komunidade e liuliu família boot Kork, ne’ebé namkari iha rai Timor Lorosa’e laran tomak, no mós sira ne’ebé hela no servisu iha rai tasi balu ne'ebá”.

Dili, 09 Abríl 2020 – Líder Vatikanu, Papa Francisco, hateten katak surtu virus Corona ne’e natureza nia maneira ida hodi halo asaun hasoru ema ne’ebé ignora ambiente nia estragus. “Ita la halo asaun hasoru dezastre balu ne’ebé mosu. Se mak oras ne’e ko’alia kona-ba inséndiu florestál iha Austrália, ka se mak hanoin kona-ba notísia fulan 18 liubá iha ró ne’ebé bele hakat liu Pólu Norte tanba Jelu ne’ebé nabeen? Se mak agora ko’alia kona-ba inundasaun?”, dehan Papa Francisco. “Ha’u la hatene ida ne’e natureza nia vingansa ka lae, maibé konserteza  katak ida ne’e natureza nia maneira hodi responde”, hatutan Papa Francisco. Papa Francisco hateten katak iha situasaun hanesan ne’e tuir loloos ema ne’ebé iha kbiit tenke tulun maluk sira ne’ebé kiak, liuliu ema sira ne’ebé uma laiha. Nia espera katak ema ne’ebé uma laiha bele tama kuarentena iha Otél duké iha fatin estasionamentu veíkulu sira. Alein hosi ne’e, Papa Francisco mós alerta ba polítiku na’in sira ne’ebé buka popularidade iha kondisaun krize nia laran, no sira ne’ebé luta hodi buka lukru. “Ha’u preokupa ho polítiku na’in laran makerek sira ne’ebé ko’alia hela kona-ba krize, kona-ba hamlaha iha mundu, maibé iha momentu ne’ebé hanesan, sira halo fali kilat”, dehan Papa Francisco. Papa mós husu abintante hotu-hotu iha mundu atu uza tempu ho di’ak iha tempu lockdown no krize ohin loron.

Dili, 09 Abríl 2020 – Ministru Reforma Lejislativa no Asuntu Parlamentár (MRLAP), Fidelis Magalhaes, klarifika katak planu apoiu hosi Governu ba kada família no traballadór sira ne’e foin mak halo aprezentasaun de’it, no seidauk iha aprovasaun. “Ha’u hakarak klarifika asuntu kona-ba apoiu governu nian ba uma-kain sira no ba traballadór sira. Ohin, ha’u foin halo aprezentasaun ba Konsellu Ministru hafoin rekolla proposta hosi liña ministeriál sira. Seidauk iha aprovasaun. Ami tenke ajusta regulamentu no aumenta tan pontu balu, mak sei aprezenta fali hodi halo desizaun iha reuniaun Konsellu Ministru semana oin. Ohin ha’u mós la ko’alia ba mídia depois de reuniaun Konsellu Ministru. Maibé, ohin loraik ajénsia Lusa mesak mak husu konfirmasaun”, dehan Fidelis. MRLAP hatutan katak informasaun ne’ebé mídia foti ne’e hosi komunikadu imprensa ne’ebé fó sai katak iha aprezentasaun kona-ba medida apoiu refere, maibé iha komunikadu imprensa ne’e la temi aprovasaun. “Buat ne’ebé mídia foti, sira foti hosi komunikadu imprensa ne’ebé Konsellu Ministru fó sai ne’ebé dehan katak halo duni aprezentasaun. La temi aprovasaun. Notísia ne’ebé Jornál fó sai ne’e ladún loos no iha distorsaun uitoan. Bele halo ema komprende sala”, hatutan MRLAP.

Portugal, 12 Abril 2020 – Autoridade Portugeza Detein tiha sidadaun nain atus-ida-sanulu-resin-hitu (117) tanba la obedese regulamentu Estadu Emerjénsia nian, dezde Prezidente Repúblika Portugal, Marcelo Rebelo de Sousa renova Estadu Emerjénsia iha loron 3 Abril 2020. Hosi nain 117 ne’ebé detein, nain 28 detein tanba la obedese konfinamentu obrigatóriu no nain 55 tanba la obedese ba regra jerál kona-ba rekollimentu domisiliáriu nian. Seluk fali balun tanba la obedese ba sirkulasaun iha tempu Páskoa, la obedese ba enseramentu fatin komersiál no violasaun kona-ba sanitária.  Iha períodu ne’ebé hanesan, autoridade mós taka tiha fatin komersiál atus-tolu-sanulu-resin-ida (311) tanba la kumpri norma ne’ebé estabelese ona iha Estadu Emerjénsia.

Dili, 13 Abríl 2020 – Ministériu Saúde, liuhosi porta-vós Covid-19, Odete Viegas, hato’o informasaun katak pasiente virus Corona foun na’in-3 ne’ebé mak konfirmadu pozitivu refere, hala’o viajen hosi Kupang mai Batugadé, sira iha grupu ida ne’ebé inklui ema na’in-8. Hafoin to’o iha Batugadé, sira hala’o hikas viajen mai Dili ho autokaru Maliana nian. Iha autokaru laran sura ho sira nain-8 iha pasajeiru hamutik na’in-25, la inklui kondutór no ajudante na’in-2. “Hakarak atu fó hatene mós ba kolega sira katak, kolega rua ne’ebé mak daudauk hetan pozitivu ne’e tama iha grupu ida, kolega ida horiseik ka horibainruak hetan pozitivu ne’e, sira hamutuk na’in-8 ne’ebé mak halo viajen hosi kupang mai Batugadé, sira ema na’in-8 iha travel ida. Entaun, ema na’in-2 ne’e inklui iha sira na’in-8 ne’e. Ita boot sira hatene katak hosi travel ne’ebé mak mai hosi kupang to’o iha Batugadé na’in-8, depois hosi Batugadé mai to’o iha Dili sira sa’e bis, bis Maliana nian. Iha bis laran ne’e hamutuk na’in-25, ne’e la inklui ho kondutór no ajudante 2”, Informa Odete.

Dili, 13 Abríl 2020 – Komisária Nasionál ba Direitu Labarik Sira Nian, Dinorah Granadeiro, hato’o mensajen ba labarik hotu-hotu iha Timor-Leste, hodi enkoraja sira atu hatene kona-ba oinsá bele prevene sira nia-an hosi virus Corona ne’ebé oras ne’e sai pandemia globál no afeita mós ba Timor-Leste. Labarik sira nu’udar futuru nasaun nian, presiza hatene informasaun sira kona-ba maneira prevene-an hosi Covid-19, pasu pur pasu ho lian Tétun ne’ebé fasil, ho jestu no figura balu, fasilita labarik sira atu komprende no halo tuir. “Alin, oan doben sira! Imi tenke proteje imi nia-an. Hanesan labarik futuru nasaun nian, imi tenke hatene proteje imi nia-an”, dehan Dinorah.

Dili, 14 Abril 2020 – Porta-vós Sentru Integradu Jestaun Krize, Dr. Rui Araújo liuhosi konferénsia imprensa iha Sala Situasaun atualiza progresu Covid-19 iha Timor-Leste hodi hateten katak iha 24 oras ikus nia laran iha tan kazu foun rua (2). Nune’e total kazu pozitivu iha Timor-Leste hamutuk nain-6, ida mak rekupera ona no nain-5 sei iha fatin izolamentu. Hosi kazu foun rua (2) ne’e inklui mós iha ekipa ne’ebé tama iha Timor-Leste iha 1 Abril 2020 ne’ebé nain-3 pozitivu ona. Tan ne’e kazu Covid-19 pozitivu to’o ohin loron sei mai hosi fonte ida deit. Rui Araújo informa mós katak iha nain tolunulu-resin-haat (34) mak sei hein hela rezultadu teste no sira seluk ne'ebé teste ona ne'e fó rezultadu negativu.

Dili, 14 Abril 2020 - Profesora Portugeza ida ne’ebé hanorin iha Timor-Leste no halo viajen ba Portugal iha 4 Abril, hetan pozitivu ba Covid-19 hafoin halo teste iha Portugál iha 6 Abril 2020. Porta-vóz Sentru Integradu ba Jestaun Krize (sigla portugés, CIGC), Rui Araújo anúnsia kazu ne’e iha konferénsia imprensa iha Sala Situasaun bazeia ba informasaun ne’ebé Governu Portugés hato’o ba autoridade Timor-Leste liuhosi kanais diplomátikus. “Ita nia paíz amigu Portugal mós informa mai ita katak iha dia 4 de Abril, grupu portugezes ne'ebé sai hosi Timor, iha profesora ida ne’ebé iha dia 6 iha Portugál, halo teste i hetan pozitivu.”, informa Rui. Rui Araújo mós informa katak ho Autoridade Saúde sira iha Portugál nia apoiu liuhosi kanál diplomátiku no kooperasaun sira, bazeia ba  regulamentu internasionál ba saúde nian identifika ona kontaktu sira hotu ne’ebé profesora ne’e halo iha Timor-Leste nia laran molok nia atu fila, no oras ne'e dadaun ekipa vijilánsia epidemialojika halo hela akompañamentu no monitoriza hela hodi prepara karik presija teste laboratóriu.

Dili, 14 Abril 2020 – Porta-vós Sentru Integradu Jestaun Krize, Dr. Rui Araújo liuhosi konferénsia imprensa iha Sala Integradu, klarifika kontraditóriu ne’ebé fó sai hosi Sala Integradu kona-ba autokaru ne’ebé tula pasajeiru sira iha dia 1 Abril hosi fronteira Mota-Ain to’o mai Otél Katuas ne’ebé nain-5 pozitivu ona ba Covid-19. Porta-vós Rui Araújo hateten katak autokaru ne’e aluga hosi Ekipa Vijilánsia Epidemilójika Ministériu Saúde nian hodi tula espesifikamente timoroan sira ne’ebé tama hosi fronteira no la tula pasajeiru sira seluk.  Autokaru ne’e mai ho motorista Deolindo Pereira no ho ajudante nain rua. Autokaru ne’e ho naran ‘Bintang’ no ho númeru matríkula 37811 TLS. Motorista no ajudante nain rua oras ne’e iha tiha ona kuarentena Mota-Ain hodi ekipa médiku halo observasaun.

Dili, 14 Abril 2020 - Estadus Unidus Amérika (EUA), sei hamutuk ho nasaun Sudeste Aziátiku sira atu kontrola COVID-19, liuhosi apoiu orsamentu dólar millaun 18 ba asisténsia saúde emerjénsia no umanitária. Iha semana kotuk, EUA oferese dolar millaun 1.1 ba Timor-Leste hodi tulun Governu prepara sistema laboratóriu, ativa deteksaun kazu no vijilánsia eventuál, apoia tékniku espesializada hodi responde no halo preparasaun, komunikasaun risku, prevensaun, kontrola infeksaun no seluk tan.

Korea Norte, 14 Abril 2020 – Iha Tersa-Feira (14/02) ne’e Korea Súl anúnsia katak Korea Norte tiru mísil ba diresaun tasi Japaun nian. Tuir komunikadu hosi estadu maiór forsa armada Korea Súl katak, “iha bala hira kedas” dalaruma “mísil ho distánsia badak”, ne’ebé tiru iha Munchon, iha parte leste nasaun nian.   Forsa armada Korea Súl garante katak sei kolabora ho servisu informasaun Norte Amerikanu hodi analiza tiru refere. Misíl hirak ne’e projeta ba altitude badak, nune’e, difísil tebes atu detekta.  Iha tinan hirak ikus ne’e, Korea Norte ne’ebé lidera hosi Kim Jong-un tiru mísil  balastiku ba trajetória pré-determinadu ne’ebé konsege atinji kamada aas liu iha atmosfera. Pyongyang nu’udar alvu ba sansoens oin-oin hosi Konsellu Seguransa ONU atu obriga rejime Kim niN hodi hapara progama nukleár no balástiku.

EUA, 15 Abril 2020 – Prezidente EUA Donald Trump deklara katak nia hapara ona ajudu hosi Estadus Unidus Amérika (EUA) ba Organizasaun Mundiál ba Saúde (OMS, sigla inglés WHO), tanba konsidera organizasaun ne’e la rezolve Covid-19 ho sériu iha Xina, no ikus mai virus ne’e espalla tiha iha mundu tomak. “Ida ne’e halo hodi avalia OMS nia papél iha má administrasaun no laiha transparánsia iha diseminasaun informasaun kona-ba virus Corona”, dehan Trump. Trump fiar katak OMS fó informasaun la transparente kona-ba surtu virus Corona ne’ebé espalla dahuluk iha Wuhan, Xina.

Dili, 16 Abril 2020 - Universidade Nasionál Timor Lorosa’e (UNTL), liuhosi komunikadu reitoria, informa katak sei kontinua suspende atividade letiva hotu rejime prezensiál to’o loron 26 Abril 2020, no prazu ne’e bele estende bainhira evolusaun situasaun iha Timor-Leste obriga. Iha karta komunikadu ne’e hateten mós katak atividade letiva no pedagójika sira tenki ativu nafatin liuhosi interasaun via dijitál entre dosente no estudante, no dosente sira tenki garante kualidade ne’ebé di’ak iha implementasaun aula hosi distánsia. UNTL sei funsiona iha rejime servisu mínimu, atu garante atividade no servisu ne’ebé esensial. Reuniaun hotu-hotu entre membru komunidade akadémika, inklui mós dirijente estrutura Universidade nian sei hala’o liuhosi videokonferénsia.

Dili, 16 Abril 2020 – Prezidente Repúblika (PR), Francisco Guterres Lú Olo, hateten katak Doutór Dan Morphy hetan koñesimentu jenosídiu ne'ebé akontese iha Timor-Leste hafoin nia hala’o knaar iha Mosambike. “Ho laran-susar tebes mak ha’u simu notísia kona-ba Doutór Dan Murphy ne’ebé mate derepente! Saudozu Dan Murphy moris iha Iowa, EUA, iha loron 23 Setembru 1944. Iha dékada 70 nia rohan, saudozu Doutór Dan Murphy ho ninia família bá Mosambike hodi kontribui ba moderniza medisina iha área rurál sira. Foin iha Mosambike mak saudozu Dan Murphy hetan koñesimentu kona-ba jenosídiu ne’ebé akontese iha Timor-Leste”, dehan Lú Olo Lú Olo hatutan, “Iha momentu ne’ebá nia tuur nonook de’it to’o ikus mai Suharto rezigna an no territóriu ne’ebé okupadu komesa loke uitoan ba mundu. Nune’e, iha tinan 1998, nia fa'an ninia sasán tomak iha EUA hodi mai Timor-Leste lori de’it mala ki’ik ida, nia estetoskópiu ne’ebé sempre hamutuk ho nia no bola basketeból ida. Tinan rua tuir mai ne'e mak tempu aat liu iha nia moris tomak, hodi hasoru susar ho terus no risku boot”. Francisco Guterres hateten mós katak matebian Murphy salva ema barak nia moris. “Matebian ne’e salva ema barak nia moris! Tanba ninia serbisu maka’as no dedikasaun tomak mak saudozu Dr. Dan manán Prémiu Sérgio Vieira de Mello no hetan Medalla Méritu”, dehan Lú Olo. Iha liafuan ikus, Prezidente Repúblika hato’o sentidu kondolénsia no obrigadu wa’in ba família tomak Doutór Daniel nian iha EUA no mós Timor-Leste. “Iha tempu dame nian, Dr. Dan dedika an hodi harii klínika ida ne'ebé maka koñesidu nu'udar klínika ba ema kiak ho naran Klínika Bairro Pité. Nune’e aproveita biban ne’e, ba família ne’ebé lutu hela iha nia rain moris-fatin Estadus Unidus no iha nia rai doben Timor-Leste, ha’u hakarak hato’o ami-nia sentidu kondolénsias no obrigadu wain!”, hateten PR.

Dili, 15 Abril 2020 - Primeiru-Ministru (PM) Taur Matan Ruak, iha loron 8 Abril 2020, deklara katak nia mai ko’alia ho Prezidente Repúblika (PR) Francisco Guterres Lú Olo, kona-ba moras Covid-19 no medida sira ne’ebé Governu implementa ona atu moras ne’e labele hada’et ba beibeik iha Timor-Leste. Asuntu ida seluk mak dada sai fali karta pedidu demisaun husi Primeiru-Ministru ne’ebé hatama iha 24 fevereiru 2020. Hafoin enkontru semanal entre titular rua ne’e, Primeiru-Ministru haruka karta ba Prezidente Repúblika hodi reafirma nia pedidu dada fali ninia karta pedidu demisaun. Horisehik (15/04), PR haruka ona karta ba PM katak PR aseita PM dada sai karta pedidu demisaun ne’e. Liu husi karta ne’e, Prezidente Repúblika reafirma katak Primeiru-Ministru sei hala’o nafatin ninia knaar baibain ho efeitu konstitusionál no legál hotu-hotu. Prezidente Repúblika hateten mós katak sei fó kolaborasaun institusionál ne’ebé presiza atu PM bele hala’o ninia mandatu nu’udar Xefe Ezekutivu, atu asegura funsionamentu regulár VIII Governu Konstitusionál, tuir ita-nia Konstituisaun Repúblika.

Dili, 16 Abril 2020 – Porta-vóz Sentru Integradu Jestaun Krize (sigla portugés, CIGC), Odete Viegas, iha konferensia imprensa, ohin, informa katak suspeitu moras virus Corona hamutuk 229, provavel 4, negativu 195, hein rezultadu 12 no na’in 18 mak konfirmadu pozitivu. “Suspeitu hamutuk 229, provavel iha 4, negativu iha 195, hein rezultadu na’in-12, konfirmadu na’in-18. Ba loron ohin, aumenta kazu konfirmadu foun 10 (...) ida rekupera, purtantu kazu pozitivu iha 17”, informa Odete Viegas.

Foin primeira vez iha istória umanidade no istória Igreja nian maka selebrasaun Páskua realiza de’it entre Bispu no Kleru sira sein prezensa fízika husi kristaun sira ka selebra de’it iha konventu no semináriu sira, laiha selebrasaun públika (via sakra ka prosisaun sira), haktadak ba orientasaun husi Congregação do Culto Divino e a Disciplina dos Sacramentos liuhusi Prot. N.º 153/20 deside hodi suspende tiha Misa Paskál nian ba públiku tanba feitu husi surtu coronavírus. Iha époka “Semana Maior” ka baibain ita bolu Semana Santa, Santu Padre Francisco konvida iha hotu atu bele halo reflesaun kona-ba Judas ninia lalaok moris: “Kuarta-feira Santa bolu mós hanesan ‘kuarta-feira traisaun’, loron ida-ne’ebé iha Igreja resalta traisaun husi Judas. Judas ne’ebé faan Mestre”. Iha silénsiu profundu ida-ne’e, konvida ita ida-idak ne’ebé abita iha mundu ida-ne’e, hodi hateke ba figura Judas Iskariotes nian. Judas nu’udar apóstulu Kristu nian ida-ne’ebé adora Maromak no osan dala ida de’it, Papa hateten: “eziste Judas, ema sira-ne’ebé atrai, inkluzive ninia  maluk rasik, faan sira, ba interese próprios. Ohin loron mós eziste ema ne’ebé hakarak serbi Maromak no osan, exploradór sira-ne’ebé haksumik-an, aparentemente laiha pekadu, maibé halo komérsiu ho ema: faan ninia maluk ne’ebé besik liu. Judas husik hela ninia dixípulos, dixípulos husi diabu. Judas apegadu ba osan: semak hadomi liu osan, trai”. Le'e opiniaun kompletu iha ne'e!

Perú, 15 Abril 2020 – Bebé ida infetadu ona ho Covid-19 wainhira moris mai iha Perú iha Kinta-Feira ne’e (15/04), Autoridade ba Saúde anúnsia katak ida ne’e nu’udar kazu daruak iha eskala mundial. “Ami halo teste Covid-19 ba bebé ne’ebé foin moris no nia rezultadu pozitivu. Ninia mama antes ne’e identifika ona pozitivu ba Covid-19”, Dr. Alvaro esplika ba televizaun Perú nian. “Ida ne’e kazu dahuluk iha nível nasionál no kazu daruak iha eskala mundiál ba bebé ida ne’ebé moris ho Covid-19”, médiku ne’e subliña. Organizasaun Peruana ba Seguransa Sosiál hato’o iha komunikadu katak Bebé ne’ebé pozitivu ba Covid-19 ne’e “kontamina hosi nia Mama liuhosi plasenta”. Kazu dahuluk bebé infetadu ho Covid-19 hafoin moris akontese iha Wuhan, Xina iha 2 Fevereiru 2020.

Jeneva, 17 Abril 2020 – Líder Organizasaun Mundiál ba Saúde (OMS) Dr. Tedros Adhanom Ghebreyesus deklara arepende ho Prezidente Estadus Unidus Amerika (EUA) Donald Trump nia desizaun hodi hapara finansiamentu ba OMS. “Ami lamenta ho desizaun Prezidente Estadus Unidus hodi suspende kontribuisaun ba Organizasaun Mundiál ba Saúde. Maibe ba agora, ami nia foku – ha’u nia foku mak reduz vírus no salva moris”, dehan Líder OMS.

Dili, 20 Abril 2020 – Porta-vóz Sentru Integradu Jestaun Krize (sigla portugés, CIGC), Rui Araújo, ohin, relata tan kazu Covid-19 foun tolu, nune’e totál konfirmadu pozitivu sa’e ba na’in-22, ida mak rekupera ona. “totál kazu konfirmadu ohin sa’e ba 22, kazu foun hosi horisehik mai ohin iha 3, totál kazu rekuperadu laiha mudansa, ida nafatin, totál kazu suspeitu iha 327, totál kazu provável iha na’in-5, totál rezultadu laboratóriu seidauk hatene iha 92, totál rezultadu laboratóriu negativu iha 208, nafatin laiha mudansa, totál ema iha kuarentena iha 597”, informa Rui Araújo.

Dili, 20 Abril 2020 - Reitór Universidade Nasionál Timor-Lorosa’e, Francisco Miguel Martins, iha nia knaar fatin hateten katak prosesu ensinu no aprendizajen entre Profesór ho Estudante durante Estadu Emerjénsia realiza liuhosi meiu komunikasaun online hodi prevene surtu Covid-19 iha Timor-Leste. Francisco Miguel dehan hahú hosi Marsu nia laran, UNTL nia Konsellu Jestaun buka meiu oioin atu proteje dosente, fusionáriu no estudante sira hosi Covid-19 maibé haree ba moras ne’e invade nasaun hotu iha mundu mak Universidade deside halo ensinu distánsia. “Iha loron 24 Marsu haree ba iha globál hanesan Ázia, Oseánia, Europa, Amérika no Áfrika, nasaun iha mundu tomak situasaun la di’ak difisil ona entaun ita muda aula prezensiál ba ensinu distánsia ho maneira oioin hodi fasilita estudante sira atu nafatin ativu iha aula durante Estadu Emerjénsia” tenik Reitór. Francisco Miguel Martins hatutan durante Estadu Emerjénsia nia mós aplika aula online ba nia estudante sira, iha prosesu aprendizajen ne’e estudante barak mak konfortável no ativu tebes hodi partisipa. “Ha’u nia aula ne’e liuhosi Google Classroom no Zoom ha’u uza tuir oráriu normál ninian, uza ida-idak nia telemóvel android maneira hanorin hanesan mós aula prezensiál no liuhosi aula distansia ne’e halo estudante sira ativu liu husu perguntas ba matéria ne’ebé sira la komprende”, Francisco hatutan. Liuhosi ensinu distánsia ne’e estudante barak mak partisipa maibé balu mós la konsege tanba hela iha área rurál ka dala ruma telemóvel mak labele suporta atu asesu ba liña internet. Prosesu aprendizajen aula distánsia ne’e dosente hotu-hotu implementa uza meiu oioin durante Estadu Emerjénsia atu labele abandona estudante no prosesu ensinu aprendizajen bainhira sei kumpri hela regra Estadu Emerjénsia.

Xina, 20 Abril 2020 – Tuir estudu ida kona-ba surtu Covid-19 iha Xina, ne’ebé publika iha jornál médiku ho naran The Lancet, hateten katak labele termina implementasaun Lockdown tanba virus Corona iha mundu tomak wainhira seidauk hetan ka deskobre vasina ida hodi kontra moras refere. Xina nia limitasaun ba moris loro-loron tuir regra lockdown nian, konsege hapara ona diseminasaun surtu Covid-19 iha sidade lubuk ida iha nasaun ne’e, maibé peskizadór sira utiliza modelu matemátika hodi hatudu katak asaun termina lockdown sedu sei hamosu faze daruak infeksaun Covid-19 tanba seidauk iha vasina hodi kontra virus ne’e. Autoridade sira ensera lockdown ho durasaun loron 76 iha Wuhan, wainhira mosu krize virus Corona iha sidade episentru orijinál sira. Maibé, limitasaun balu  nafatin implementa iha fatin refere tanba movimentu transporte no turista sira barak nafatin iha Wuhan. “Enkuantu maneira kontrolu ne’e hamenus ona totál infeksaun ba nível ne’ebé ki’ik, maibé wainhira laiha kontinuasaun kontrolu, entaun fasil atu kazu Covid-19 mosu no aumenta hikas”, hateten Joseph T Wu, hosi Universidade Hong Kong, ne’ebé nu’udar mós peskizadór ida.

Dili, 20 Abril 2020 - Ministériu Saúde (MS), servisu hamutuk ho Ospitál Nasionál Guido Valadares (sigla portugés, HNGV), hetan apoiu hosi Organizasaun Mundiál ba Saúde (OMS), São João de Deus, no Maluk Timor, sei hala’o treinamentu loron rua kona-ba ‘Jestaun Kazu COVID-19’ ba pesoál saúde sira hosi sentru izolamentu Vera-Cruz. Pesoál saúde kuaze na’in-70 mak sei simu treinamentu durante loron rua ne’e iha área hanesan administrasaun oksijéniu, jestaun ba soru-been (fluid balance), utilizasaun ekipamentu protesaun individuál no área seluk tan.

Dili, 20 Abril 2020 – Primeiru Ministru (PM), Taur Matan Ruak, prezide reuniaun Konsellu Ministru (KM) extraordinária no partisipa hosi Ministru no Sekretáriu Estadu sira, iha Segunda ne’e (20/04), ne’ebé realiza iha auditóriu Kay Rala Xanana Gusmão, Ministériu Finansa, Dili. Iha reuniaun ne'e, KM deside solisita Prezidente Repúblika (PR) hodi extende Estadu Emerjénsia ne'ebé sei termina iha 26 Abril 2020. Desizaun extensaun ba Estadu Emerjénsia ne'e relasiona ho evolusaun preokupante iha situasaun epidemia no proliferasaun kazu ne'ebé rejistu kontaminasaun Covid-19 iha teritóriu nasionál no iha eskalaun globál, ne'ebé ezije manutensaun aplikasaun kona-ba medida sira extraordinária ho karáter urjente ba prevensaun pendemia. Alein hosi ne'e, KM diskute mós subsídiu apoiu ba ema no instituisaun sira ne'ebé servisu iha liña oin (Frontline) hodi kombate Covid-19 no medida Governu nian oinsá apoia vítima sira ne'ebé afeita ba desastre Naturál.

Kanadá, 19 Abril 2020 – Mane ida ho arma (pistola) halo atake hodi tiru mate ema na’in-16 iha suku ida iha Nova Scotia, Kanadá, iha loron Sabadu liubá. Komisáriu Royal Canadian Mounted Police (RCMP) Brenda Lucki hateten to’o oras ne’e polísia identifika vítima mate na’in-16, la inklui suspeitu. “Saida mak akontese ona hori-kalan to’o dadeer ne’e ita labele komprende no família barak mak lakon ona ema ne’ebé sira hadomi”, hakerek Asistente Komisáriu RCMP Lee Bergerman iha pájina Facebook RCMP. Contable Heidi Stevenson nu’udar veterana polísia feto RCMP ida, sai mós vítima iha kazu kriminál refere. Polísia hateten katak suspeitu halai tiha hafoin halo nia asaun iha Sabadu kalan. Polísia tiru mate suspeitu ne’e ho distánsia kilómetru 100, hafoin hetan iha sidade Portapique. Polísia mós hateten katak to’o oras ne’e seidauk hatene motivu saida mak halo suspeitu hatudu nia asaun kriminál ne’e.

Dili, 20 Abril 2020 - United Nations Children's Fund (UNICEF) entrega suprimentu esensiál sira Ospitál nian ba Ministériu Saúde (MS), hanesan parte ida hosi UNICEF nia apoiu kontínuo nu’udar responde ba Covid-19 iha Timor-Leste. Sasán médiku sira ne’e entrega hosi Reprezentante UNICEF iha Timor-Leste, Valérie Taton, ba Diretór-Jerál Servisu Saúde, Odete Da Silva Viegas. Suprimentu sira ne’e konsiste hosi pasiente nia kama ho kulsaun, Trolley Pasiente nian, armáriu ki’ik, kadeira roda, Termómetru Infravermellu 50, Suprimentu hodi fase liman no ekipamentu komunikasaun hodi konsientiza komunidade.

Dili, 23 Abril 2020 – Primeiru-Ministru (PM) Taur Matan Ruak hateten katak iha situasaun Estadu Emerjénsia ida ne’e Governu preokupa liu buat rua mak sidadaun hotu-hotu iha nasaun ida ne’e nia moris no kabun. “Ita haree buat rua dala ida hotu. Ida ita-nia moris. Ita-boot sira hatene katak moras ida ne’e ataka ona ema kuaze millaun 2.6 iha mundu, kuaze rihun 180 resin mak mate ona. Ita seidauk mate, maibé númeru sa’e, entaun atensaun ita-nian ne’e ita fó prioridade ba ita-nia moris, tuir mai ita fó prioridade ba ita-nia kabun não é, ita-nia ekonomia”, katak Taur. PM hatutan katak Estadu Emerjénsia iha Timor-Leste, populasaun barak mak hala’o atividade nafatin, maibé iha nasaun seluk wainhira Lockdown populasaun sira kumpri tebes. “Daudauk ne’e apezar de Estadu Emerjénsia iha, maibé Governu freksibiliza ita-nia populasaun sira la’o, loja sira sei nakloke. Maibé wainhira ita-boot sira haree iha fatin-fatin, nasaun seluk lockdown ne’e lockdown tebes, ema iha estrada de’it mós laiha (...) ita lae”, hatutan Taur.

Dili, 22 Abril 2020 – Primeiru-Ministru (PM) Taur Matan Ruak afirma katak Estadu só bele limita sidadaun sira-nia direitu ba sirkulasaun no organizasaun wainhira iha situasaun Estadu Emerjénsia (EE) ka Estadu Sítiu. Se sees hosi ida ne’e, Estadu labele interompe direitu sidadaun sira nian, tanba konstituisaun la fó dalan. “Kuandu ita limita sidadaun nia direitu, ne’e só liuhosi Estadu Emerjénsia ka Estadu Sítiu, se sein ida ne’e, Konstituisaun la fó dalan. Nu’udar ezemplu, ita atu taka aeroportu, ita haruka ema labele reuni, ne’e só iha Estadu Emerjénsia. Ita-nia kazu hanesan Portugál”, dehan Taur Matan Ruak.

Dili, 23 Abril 2020 - Prezidente Komisaun Tékniku Covid-19 Munisípiu Manufahi, Arantes Isaac Sarmento, nu’udar mós Administradór Munisípiu Manufahi, iha konferénsia imprensa Covid-19, iha salaun administrasaun munisípál, kuarta-feira ne’e, relata katak sidadaun na’in rua ne’ebé kumpri kuarentena durante loron 14 iha Dili no re-integra ona ba Familia iha munisípiu Manufahi maibé médiku sira halo observasaun detekta iha sintoma hanesan me’ar no kakorok katar. Tamba ne’e, Komisaun Téniku Covid-19 munisípiu komunika kedas ba nasionál hodi koloka ekipa analista hosi Dili mai iha Same, foti kedas sampel ba sidadaun na’in rua ne’ebé iha sintoma no rezultadu teste hatudu katak sidadaun na’in rua ne’e 'Negativu ba Covid-19'. Ho rezultadu teste ne’e, Arantes husu ba komundade sira iha Manufahi  atu labele pániku no labele halo diskriminasaun ba sidadaun na’in rua ne’e ho nia família tanba sidadaun na’in rua ne’e la hetan moras ba iha Covid 19. Prezidente Komisaun Tékniku Covid-19 ne’e subliña sidadaun Timoroan ne’ebé kumpri Kuarentena iha Dili  no re-integra ona ba família sira iha Manufahi hamutuk na’in-15, kompostu hosi mane na’in-9 no feto na’in-6. Sidadaun ne’ebé  kumpri ona kuarentena iha Same Hamutuk na’in-7, kompostu hosi mane na’in-4 no feto na’in-3. Sidadaun hirak ne’e oras ne’e re-integra ona ba familia no fatin kuarentena iha Same provizoriamente mamuk hela oras ne’e.

Dili, 23 Abril 2020 – Konsellu Ministru, ohin (23/04), iha edifísiu Ministériu Finansa, Dili, hala’o enkontru ne’ebé prezide hosi Primeiru-Ministru no partisipa hosi governante sira seluk, hodi ko’alia kona-ba aprovasaun subsídiu $100.00 ba kada uma-kain. Iha enkontru ne'e, Konsellu Ministru aprova Projetu Dekretu-Lei, hosi MSS kona-ba apoiu monetáriu ba agregadu familiár sira iha ámbitu pandemia Covid-19. Medida ida-ne'e nu’udar intervensaun ida ba kurtu prazu nian, hodi enfrenta impaktu prejudisiál, liu-hosi meiu subsisténsia ba família ne'ebé nia rendimentu ki'ik. Ema sira ne'ebé mak sei sai nu'udar benefisiáriu mak agregadu familiár sira ne'ebé kompostu hosi pelu menuz sidadaun ida, ne'ebé rejista ona to'o loron 31 Marsu 2020 iha livru ‘Rejistu Uma-Kain’, no iha família ne'e nia laran nia elementu ida kada fulan no regulár la simu osan boot liu dolar amerikanu 500. Apoiu ne'e sei ho osan dolar amerikanu 100 kada fulan ba agregadu famíliár. Pagamentu sei halo hahú hosi fulan tuir mai hafoin aprova tiha diploma ida ne'e no kustu hotu sei finansia hosi Fundu Covid-19.

Dili, 24 Abril 2020 – Porta-voz Sentru Integradu Jestaun Krize (SIJK), Sergio Lobo, iha konferénsia imprensa, informa katak kazu foun ida ne’ebé foin detekta ne’e profisionál saúde ida. Rezultadu teste laboratóriu hosi Darwin hatudu katak profisionál saúde ne’e pozitivu ba virus Corona, nune'e kazu konfirmadu sa'e ba 24. “Iha kazu konfirmadu foun ida hosi laboratóriu Darwin, kazu ida ne’e kona-ba profisionál saúde ida ne’ebé hala’o atendimentu iha sentru saúde Vera-Cruz, nia mós halo atendimentu iha Guido Valadares. Nia laiha sintoma, nia agora iha izolamentu, nia kondisaun di’ak hela. Ema hotu-hotu ne’ebé kontaktu ho nia, inklui nia família hetan ona vizilánsia hosi ekipa vizilánsia epidemolójika no mós laboratóriu ba foti teste ba sira hotu no hein rezultadu”, informa Sergio Lobo.

Dili, 24 Abril 2020 - Ministru Administrasaun Estatál (MAE) iha Ezersísiu, Abilio José Caetano, prezide reuniaun ho diresaun jerál hosi Ministériu Solidariedade Sosiál no Inkluzaun (MSSI), inklui kargu xefia sira hosi MAE, hodi diskute kona-ba preparasaun subsídiu hosi Governu ba uma-kain sira iha teritóriu Timor-Leste. Reuniaun ne'e ko’alia liu kona-ba kestaun tékniku sira iha preparasaun subsídiu ba povu durante iha períodu Estadu Emerjénsia. Iha fatin hanesan, MAE husu ba parte téknika sira atu bele aselera lais prosesu subsídiu ne'e hodi nune'e bele sustenta povu nia nesesidade báziku iha sira-nia uma-kain.

Dili, 24 Abril 2020 – Komisaun Anti Korupsaun (sigla portugés, CAC), husu ba individu ka grupu sira atu labele aproveita situasaun pademia Covid-19 hodi buka vantajen patrimoniál ka la’os patrimoniál ba interese pessoál ka grupu nian. Prátika sira ne’ebé potensialmente bele mosu durante servisu fornesimentu ai-hán ba fatin kuarentena sira, alojamentu ba okupante kama sira iha otél, alargamentu espasu sira finalidade estabelesimentu fatin kuarentena iha sidade kapitál Díli no munisípiu sira, akizisaun ba ekipamentu no medikamentu no mos servisu relevante sira kona-ba atendimentu Covid-19. Hanesan instituisaun Estadu, CAC manifesta solidaridade no apoiu ba Estadu hodi implementa no ezekuta medida sira atu prevene no kombate pandemia Covid-19. Maske nune’e, CAC alerta no apela ba entidade sira ne’ebé simu konfiansa no responsabilidade atu jere no ezekuta polítika finanseira no rekursu sira seluk Estadu nian ho transparente, akuntável no tuir dalan sira lei nian. CAC hakarak akonsela no alerta ba ema hotu-hotu atu providénsia no kautela ba medida hotu no la fó-fatin ba aproveita rekursu finanseiru, orsamentu no ekipamentu/lojístiku iha Estadu Emerjénsia (EE) ba interese pessoál ka grupu nian. Estadu RDTL hasoru hela situasaun difísil, individu ka grupu ho obrigadu atu kumprimenta no kontribui pozitivamente ba situasaun ne’e ho paixaun, morál, étiku no kumpri ba Lei atu kontribui prátika jestaun ne’ebé di’ak, moos, loloos no hasees-an hosi prátika sira ne’ebé fó prejuízu ba interese komúm povu nian. Wainhira iha situasaun hanesan haktuir dadaun iha leten mak akontese iha situasaun EE sei simu ka hasoru pena todan ka agravada iha prizaun tuir Kódigu Penál Timor-Leste nu’udar sirkunstánsia agravante jerál no sansaun ekivalente seluk tuir lei subsidiáriu sira seluk.

Dili, 24 Abril 2020 – Primeiru-Ministru (PM) Taur Matan Ruak hamutuk ho Koordenadór Rezidente Organizasaun Nasaun Unidu (ONU), Roy Trivedy, sujere ba ema hotu atu ‘basa-liman’ iha kada loron Tersa, tuku 7 kalan, hodi fó omenajen ba funsionáriu sira ne’ebé hala’o knaar iha liña oin nian hodi hasoru Covid-19 iha Timor-Leste. PM hamutuk ho Koordenadór Rezidente ONU, anunsia ona kampaña semanál ida ho naran ‘Basa-liman ba Erói Timoroan sira’ hodi hatudu konsiderasaun públika nian ba traballadór sira ne’ebé iha liña oin nian hodi hasoru Covid-19, hodi partisipa iha basa-liman hamutuk rame-rame. Atu hatudu konsiderasaun ba buat hotu ne’ebé mak traballadór prinsipál sira iha liña oin nian halo daudauk hodi hasoru surtu ne’e, tanba ne’e organiza ona eventu semanál basa liman nasionál nian ida hodi fó onra ba sira. Kampaña konjunta hosi Governu Timor-Leste no ONU ne’e sei hahú iha Tersa 28 Abríl 2020, tuku 7 kalan. Halo favór basa-liman hamutuk iha ita-boot nia uma laran, iha odamatan oin, iha jardín, varanda, janela no sala vizita sira hodi hatudu ba feto no mane sira hotu ne’ebé halo parte iha kombate iha liña oin nian hasoru Covid-19 iha Timor-Leste, ne’ebé inklui profisionál saúde, servisu emerjénsia, forsa seguransa no defeza, polísia, motorista entrega nian, profesór, ekipa ra’ut fo’er nian, empregadu limpeza nian, enjeñeiru, voluntáriu no sira hotu ne’ebé iha hela terenu hodi halo diferensa boot ida. Ita konvida ema hotu iha Timor-Leste atu basa-liman semana-semana, iha loron tersa, oras tuku 7 kalan, durante minutu lima iha ida-idak nia uma, hodi nune’e bele partisipa iha kampaña “Basa-liman ba Eroi Timoroan sira”, liuhosi rejista momentu hirak ne’e iha vídeo no liuhosi fahe mensajen, fotografia no vídeo sira iha rede sosiál sira, ho tag #Applaud4timoreseheroes.

Dili, 25 Abril 2020 – Ministru Koordenadór Asuntu Ekonómiku (MKAE) Interinu, Fidelis Magalhães klarifika Proposta dekretu Lei ne’ebé Governu aprova ona katak apoiu subsídiu pursentu 60 hosi Governu ne’e ba mos empreza sira ne’ebé formál ona no nia traballadór sira. Apoiu ne’e kobre mos negósiu sira ho konta própria, ne’ebé inklui motorista sira transporte públiku. Nune’e, dekretu lei rekoñese sira ne’ebé rejitradu ona iha seguransa sosiál no sira ne’ebé seidauk rejistra sei loke dalan ba rejistu extraordináriu. Motorista sira no kareta, autokaru, mikrolete no taksi na’in sira tenke ba rejistra iha Institutu Nasionál Seguransa Sosiál. Alein hosi ida ne’e, motorista sira mos, tanba rendimentu $500.00 mai kraik sei elijivel ba apoiu $100 ba família. Ministériu Transporte no Komunikasaun mos fó ona lista transporte públiku no motorista sira nian hotu.

Dili, 26 Abril 2020 - Rumór barak mosu katak líder supremu Korea Norte, Kim Jong-un mate tiha ona, oras ne’e espalla tebes iha mídia online hosi nasaun balu, ida ne’e relasiona ho informasaun kona-ba Kim nia kondisaun saúde ne’ebé dehan todan tebes. To’o oras ne’e laiha deklarasaun ofisiál ida hosi parte relevante kona-ba Kim nia kondisaun reál. Mídia NY Post sita katak rede transmisaun ida hosi Hong Kong hateten fonte konfiável informa Kim mate ona. Jornál ida iha Japaun informa katak Kim iha hela kondisaun vegetativa nia laran ka la hatudu sinál konsiente ruma hosi nia. Fonte hosi Partidu Komunista iha Beijing hateten katak kondisaun Kim Jong-un aumenta la di’ak tanba iha sala balu hosi médiku wainhira halo operasaun ba nia. Informasaun ida ne’e orijinalmente mai uluk hosi intelijente Amérika ne’ebé dehan Kim iha kondisaun krítiku nia laran hafoin hala’o operasaun fuan iha loron Tersa liubá (21/4). Konsellu Seguransa Nasionál Estadus Unidus Amérika (EUA) no Eskritóriu Diretór Interlijénsia Nasionál EUA rekuza atu halo komentáriu kona-ba informasaun ne’e. Hanesan mos ho Ajénsia Sentrál Intelijénsia EUA, Departamentu Relasaun Exteriór EUA no Korea Súl lakohi fó komentáriu. Prezidente EUA Donald Trump, afirma katak rumór sira kona-ba kondisaun krítiku Kim ne’e laloos. Maibé Trump la indika fonte informasaun ne’ebé nia hetan. Fonte hosi Daily NK, hateten katak Kim hala’o operasaun iha 12 Abril iha Ospitál Hyangsan no iha hela prosesu rekoperasaun nia laran.

Prezidente Autoridade RAEOA, José Luís Guterres, orienta Ekipa Gabinete hodi aproxima Lideransa Autoridade Lokál hanesan Xefe Suku sira hodi husu hapara kobransa ba komunidade sira. Iha oportunidade ida ne’e Ekipa hasoru malu ho Xefe Suku Costa, Bobocase no Jestór Pante Makasar iha sira-nia uma. Ekipa sira esplika katak regra Estadu Emerjensía la permite uma-kain sira atu hala’o sira-nia atividade ekonomia hodi hetan rendimentu familiár. Ho ida ne’e, sira la iha kbiit finansiál hodi kontribui ba atividade rekolla visa uma-kain. Ekipa husu ba Xefe Suku sira atu hato’o pedidu ba Autoridade karik presiza apoiu ruma, duké husu ba komunidade sira. Ekipa observa katak problema ne’e mosu tanba laiha koordenasaun di’ak entre Diresaun Rejionál Administrasaun ho Autoridade. Tuir informasaun ne’ebé Autoridade hetan katak Diretór Rejionál Administrasaun simu orientasaun verbál via telefone hosi Diresaun Nasionál Apoiu Suku hodi halibur visa uma-kain, nune’e bele hetan subsídiu $100.00 hosi Governu. Hafoin ne’e, Eis Sekretáriu Rejionál Administrasaun, Diretór Rejionál Administrasaun no Diretór Funsaun Públiku Rejíonal transmite orientasaun verbál ba Xefe Suku sira hodi halibur dadus. Iha karta ida hasai hosi Jestór Pante Makasar no Xefe Suku Costa hodi husu osan ba uma-kain sira ho montante $2.50 kada família. Autoridade kontinua bolu atensaun ba Xefe Suku sira hodi labele halo kobransa ba uma-kain sira. Autoridade koordena ona ho parte seguransa atu monitoriza ida ne’e no atua ema ruma ne’ebé halo kobransa.

Dili, 27 Abril 2020 - Prezidente Repúblika (PR), Francisco Guterres Lú Olo, iha Palásiu Prezidensiál Nicolau Lobato, ohin (27/04), liuhosi Dekretu Prezidensiál númeru 32/2020, promulga extensaun Estadu Emerjénsia (EE) ho durasaun loron 30, hahú hosi 28 Abril 2020 oras 00:00 to’o 27 Maiu 2020 oras 23:59, nu’udar dalan di’ak liu ba prevensaun no kombate Covid-19Deklarasaun EE abranje teritóriu nasionál tomak ho fundamentu hasees sidadaun hotu-hotu ne’ebé hela iha Timor-Leste hosi kalamidade públika ne’ebé bele mosu hosi Covid-19. EE ne’ebé Prezidente Repúblika deklara iha 27 Marsu remata ona horisehik 26 Abril 2020. Wainhira Prezidente Repúblika deklara estadu emerjénsia, kazu pozitivu iha Timor-Leste ho Covid-19 iha ida de’it. Ohin loron, Timor-Leste iha kazu pozitivu iha na’in-22 no rekuperadu na’in-6. Haree ba númeru kazu iha nível globál no Timor-Leste ne’ebé aumenta ba beibeik, Governu hatama proposta extensaun estadu emerjénsia atu fó protesaun ba saúde públika iha Repúblika Demokrátika Timor-Leste no iha meiu legál atu bele halo intervensaun ho lalais iha prevensaun Covid-19 atu la hada’et moras ne’e ba beibeik no hamate ema barak. Hafoin simu pedidu hosi Governu, iha 22 Abril 2020, Prezidente Repúblika rona hanoin sira hosi Konsellu Estadu no Konsellu Superiór Defeza no Seguransa, ne’ebé ho unanimidade husu Xefe Estadu hakerek karta Parlamentu Nasionál ba extensaun estadu emerjénsia. Iha loron 27 Abril 2020, Parlamentu Nasionál aprova karta Prezidente Repúblika ba extensaun estadu emerjénsia ho votu a favór 37, kontra 23 no abstensaun 4.

Dili, 27 Abril 2020 – Prezidente Repúblika (PR), Francisco Guterres Lú Olo, promulga extensaun Estadu Emerjénsia (EE) hodi hateten katak EE sei parsialmente suspende direitu, liberdade no garantia balu sidadaun nian nu’udar dalan di’ak liu ba prevensaun transmisaun Covid-19, liuhosi kontrolu sanitáriu iha portu no aeroportu, liberdade ba sirkulasaun, direitu ba reuniaun, manifestasaun no rezisténsia, atividade sosiál no direitu traballadór sei limite atu salva povu nia moris. Iha Deklarasaun Extensaun EE ne’e, Lú Olo hateten mos katak EE laiha impaktu ka efeitu ba ema nia liberdade ba konsiénsia, relijiaun, eskravatura, dezumanu no diskriminasaun. “Deklarasaun Estadu Emerjénsia sei laiha efeitu ba moris, integridade fízika, kapasidade sivíl no sidadania, la retroativu ba lei penal, defeza ba prosesu kriminal, liberdade ba konsiénsia no relijiaun, la sai sujeitu ba torturasaun, eskravatura, tratamentu kruel, dezumanu no la diskriminativu”, dehan Lú Olo. Xefe Estadu ne’e hatutan, “Estadu Timor-Leste aprende hosi nasaun sira ne’ebé tarde foti medida preventiva atu kombate Covid-19 ikus mai lori efeitu boot ba nasaun, ema barak mate no kontaminadu. Extensaun ba estadu emerjénsia ne’e nu’udar kontinuasaun hosi medida preventiva no kombate hasoru Covid-19 ne’ebé estadu foti atu proteje nia sidadaun, povu no Nasaun”.

Dili, 27 Abril 2020 – Relasiona ho deputadu sira-nia preokupasaun kona-ba efeitu hosi implementasaun estadu emerjénsia ba ekonomia, Primeiru-Ministru (PM) Taur Matan Ruak hatán katak, daudaun ne’e Governu tama ona iha faze mekanizmu implementasaun no hein katak iha semana hira mai bele hahú ona ezekuta. “Governu halo atividade rua ne’e paralelu, kuaze simultánia ho limitasaun ne’ebé iha. Ba impaktu ekonomia, daudaun ne’e diskute hela mekanizmu implementasaun, no espera katak iha tempu badak bele halo implementasaun hodi redúz impaktu moris sidadaun sira nian”, dehan Taur. Xefe Governu mos ladún konkorda ho jeneralizasaun Deputadu sira nian kona-ba extensaun Estadu Emerjénsia ne’ebé dehan provoka povu hamlaha. “Estadu Emerjénsia la’os solusaun, maibé kondisaun ida atu ita prepara ita-nia an para abilita ita liuliu ita nia sidadaun sira (…) Ita nia tendénsia mak komesa hateten katak tanba impaktu iha moris la di’ak entaun di’ak liu la valoriza ida ne’e, ha’u hanoin rasiosíniu ne’e la loos. Entre vida no ekonomia, ita hili ida ne’ebé? Ha’u hili uluk vida pois ekonomia, (…) ohin ita rekoñese iha família balun presiza ita-nia ajuda no presiza ita iha kondisaun no iha kapasidade atu identifika kazu a kazu para fó apoiu ba sira, mas se uza ida ne’e hanesan bandeira para jeneraliza é uma erro crasso ne’e la loos”, realsa Xefe Governu. Xefe Governu fó mos razaun katak, la’os Timor-Leste mesak mak hasoru problema Covid-19 maibé nasaun tomak iha mundu enfrenta, no balu to’o dramátiku loos hanesan iha Estadus Unidus Amérika no Europa, ne’ebé to’o oras ne’e seidauk iha nasaun ida mak pronunsia katak hetan ona ai-moruk vasinasaun atu hakotu rede transmisaun surtu ne’e.

Dili, 27 Abril 2020 - Konsumidór tua no sigaru iha tendénsia boot liu atu tama iha kategoria kazu grave no krítiku wainhira detektadu ba Covid-19. Informasaun ne'e hato'o hosi porta-voz Sentru Integradu Jestaun Krize (SIJK), Rui Maria de Araújo, iha konferénsia imprensa ba atualizasaun dadus Covid-19, iha domingu ne'e (26/04). Porta-voz ne'e explika katak, kazu grave signifika dada-iis susar no presiza oksijéniu. Kazu krítiku signifika dada-iis la di’ak no presiza uza mákina ka ventiladór hodi tulun dada-iis. Akontese ida ne'e ba fumadór no hemu-tua-dór sira tanba iritasaun hosi tabaku no alkól provoka resposta inflamasaun ne'ebé maka'as liu iha pulmaun wainhira hetan tan infeksaun hosi moras Covid-19 kompara ho ema ne'ebé la fuma ka la hemu tua. Rui Araújo husu ba konsumidór tua no sigaru atu evita-an hodi konsumu tua no sigaru bainhira lakohi atu hetan moras Covid-19 ne'ebé grave ka krítiku.

Dili, 28 Abril 2020 – Prezidente Repúblika (PR), Francisco Guterres Lú Olo, ohin (28/04), hato’o mensajen ba povu, relasiona ho situasaun Estadu Emerjénsia oras ne’e iha Timor-Leste. Iha mensajen ne’e, Lú Olo hateten nia rekoñese katak Estadu Emerjénsia afeita maka’as ba família sira-nia moris, liuliu família ne’ebé mak hetan de’it rendimentu hosi fila-liman. “Povu boben Timor-Leste no maluk kompatriota sira! Difísil mai ha’u deklara Estadu Emerjénsia, tanba medida ida ne’e suspende ka limita ema-nia direitu, liberdade no garantia ne’ebé baibain ha’u defende nu’udar Prezidente Repúblika. Difísil mos tanba ha’u hatene katak Estadu Emerjénsia afeita maka’as duni família sira-nia moris, liuliu sira ne’ebé hetan de’it rendimentu ho negósiu fila-liman. Emprezáriu ne’ebé de’it afeitadu maka’as, empreza sira laiha kbiit atu selu traballadór sira, dezempregu aumenta ba beibeik tanba ema la servisu ka servisu menus, laiha ona investimentu, ita-nia ekonomia nasionál mos afeitadu”, dehan Lú Olo. Xefe Estadu ne’e hatutan tan katak maske nune’e Estadu presiza barani foti desizaun implementa Estadu Emerjénsia hodi salva ema tanba ema mak riku-soin boot liu. “Biar nune’e, ita presiza barani foti Estadu Emerjénsia tanba ita hakarak salva ema. Ema mak ita nia riku-soin boot liu. Riku-soin sira seluk it abele rekupera, ema-nia moris ita sei la rekupera”, dehan Lú Olo.

Dili, 28 Abril 2020 – Prezidente Repúblika (PR), Francisco Guterres Lú Olo, iha Palásiu Prezidensiál Nicolau Lobato, ohin, hato’o mensajen ba povu tomak relasiona ho surtu Covid-19 ne’ebé rezulta implementasaun Estadu Emerjénsia.PR aproveita okaziaun ne’e hodi agradese ba Austrália tanba suporta prosesu teste Covid-19 iha Timor-Leste. “Ha’u aproveita okaziaun ida ne’e hodi agradese kooperasaun hosi Governu Austrália ne’ebé oferese halo teste ba Covid-19 bainhira Timor-Leste hahú iha kazu suspeitu no ohin loron uza sira-nia rekursu rasik hodi konfirma rezultadu teste hosi ita-nia Laboratóriu Nasionál. Embaixadár Austrália koordena daudauk oinsá lori apoiu oioin hosi Austrália mai Timor-Leste”, dehan Lú Olo. PR agradese mós ba Xina ne’ebé fó ona ekipamentu médiku hodi luta hasoru Covid-19 no Japaun ne’ebé fó apoiu liuhosi organizasaun internasionál sira iha Timor-Leste. Lú Olo la haluha hato’o mos agradesimentu ba organizasaun internasionál sira hanesan OMS, UNDP, Uniaun Europeia no USAID ba sira nia apoiu tomak. “Agradese mós ita-nia nasaun belun rai Xina ne’ebé fó ona ekipamentu médiku iha loron 4 Marsu no sei fó tan tuir nesesidade Timor-Leste nian. Aviaun hosi Xina sei to’o ohin, 28 Abril no lori mai ita ekipamentu no materiál barak ba proteje pesoál saúde no hodi halo tratamentu ba sintoma hosi Covid-19. Agradese mós Governu Japaun ne’ebé fó apoiu liuhosi organizasaun internasionál sira ne’ebé ajuda ita luta hasoru Covid-19. Agradese mós apoiu hosi OMS, UNDP, Uniaun Europeia no ajénsia amerikana, USAID”, dehan Xefe Estadu.

Dili, 27 Abril 2020: Primeiru-Ministru (PM), Taur Matan Ruak, iha Sesta loro-kraik semana kotuk, hetan xamada telefónika hosi nia omólogu PM Australianu, Scott Morrison, ne’ebé reitera Austrália nia apoiu no solidariedade ba Timor-Leste iha luta kontra surtu Covid-19. Iha Konversa telefónika durante minutu 12 ne’e, Xefe Governu nasaun viziñu rua ne’e mos aprofunda liu-tán relasaun no kooperasaun nasaun rua nian ba oin. Austrália prontu tulun nafatin Timor-Leste ho ekipamentu no medikamentu balun tán inklui  tékniku iha laboratóriu. Entretantu, Taur Matan Ruak agradese tebes ba apoiu no solidariedade hosi Governu no povu Australianu maske iha Austrália mós hasoru problema Covid-19. Aproveita konversa telefonika ne’e, Xefe Governu Timor-Leste husu deskulpa ba nia omólogu Australianu tanba labele vizita Austrália iha fulan Abril hanesan promete ona, relasiona ho propagasaun virus Corona ne’ebé afeita mundu tomak inklui mos Timor-Leste, no promete sei agenda ba okaziaun seluk.

Dili, 29 Abril 2020 - Reuniaun Konsellu Ministru, ohin (29/04), aprova Dekretu Governu nian kona-ba medida Ezekusaun iha estensaun ba renovasaun Estadu Emerjénsia (EE), ne’ebé aprezenta  hosi  Primeiru-Ministru Taur Matan Ruak. Renovasaun Estadu Emerjénsia kona-ba Medida Ezekusaun ba Renovasaun Deklarasaun EE ne’ebé fó-sai liuhosi Dekretu Prezidente Repúblika nu. 29/2020, loron 27 fulan-marsu, hodi hatán ba ameasa hosi surtu Covid-19. Ho hanoin ba renovasaun deklarasaun EE ne’e, Governu liuhosi Dekretu ida ne’e atu asegura ba ezekusaun adotasaun ba medida sira ne’ebé presiza hodi prevene moras ne’ebé mak konteña ho pandemia ne’e, salva moris no hodi asegura subsisténsia ba kadeia abastesimentu sasán no servisu esensiál ba populasaun, maske iha limitasaun ba direitu no liberdade fundamentál balu. Dekretu Governu ida ne’e fó dalan ba atividade transporte públiku sira, bainhira veíkulu sira ne’e tenke fase no hamoos loro-loron iha kareta laran molok hahú atividade no mós motorista, tripulasaun no pasajeiru sira tenke uza máskara protesaun no evita kualkér kontaktu fíziku. Kona-ba regra asesu ba estabelesimentu komersiál sira no prestasaun servisu, sei mantein nafatin regra sira kona-ba utilizasaun obrigatóriu máskara ba kliente no funsionáriu sira, no fase liman beibeik molok tama ba servisu fatin no respeitu ba distánsia fízika pelu menus metru ida.

Díli, 28 Abril 2020 - Primeiru-Ministru Taur Matan Ruak, iha Tersa ne’e, hala’o enkontru ho Arsebispu Arkidioseze Metroplitanu Díli, Dom Virgílio do Carmo, iha Kámara Eklesiástika Dili, akompaña hosi Padre Ângelo Salsinha no Madre Guilhermina. Enkontru ne’e nu’udar inisiativa hosi Arsebispu Dom Virgílio do Carmo, ho objetivu atu husu Xefe Governu nia apoiu no apresiasaun ba inisiativa Arkidioseze Metropolitanu Dili ne’ebé hakarak atu fó apoiu akonsellamentu moral, psikolójika no espirituál ba suspeitu Covid-19 ne’ebé presiza tebes iha situasaun ida ne’e. “Bondia ba mídia sira, enkontru ida ne’e inisiativa hosi ami Dioseze ninian tanba iha semana hira nia laran ami rona katak hosi ekipa Covid-19 nian dalaruma sempre temi kona-ba atu fó apoiu espirituál, apoiu psikolójiku, morál, ba ita nia maluk sira ne’ebé hetan moras no iha fatin izolamentu no kuarentena hela entaun ami koko atu tur hamutuk hodi forma ekipa oan ida. Dioseze forma hela ekipa oan ida ne’e, atu aprezenta ekipa ida ne’e ba iha ekipa Governu ninian ne’e mak ami hakbesik no tanba ita-nia Primeiru-Ministru mak xefia ekipa ida ne’e entaun ami hakarak atu ba maibé ami agradese, tebes ohin ita nia Primeiru-Ministru mak ho haraik-an tomak mai iha ne’e loloos ami mak atu ba maibé ita nia Primeiru-Ministru mak hili atu mai to’o iha ne’e atu nune’e ami bele aprezenta de’it ba sira ekipa oan ida ne’e. Ekipa ne’e prontu se karik ekipa Governu nian presiza apoiu ruma hosi uma kreda liuliu apoiu morál, espiritual ninian ami mos iha ona ekipa ida ne’ebé bele fasilita ne’ebé kompostu hosi Padre, Madre, Irmaun sira ne’ebé prontu atu servisu hamutuk iha ekipa ida ne’e”, esplika Dom Virgílio. Entretantu Xefe Governu apresia no kongratula ideia Arquidioseze Metropolitanu Dili nian ne’e, no promete sei la’o tuir ho ekipa Sala Situasaun, Sentru Integradu Jestaun Krize atu bele servisu hamutuk hodi fó akonsellamentu ba suspeitu kazu Covid-19 ne’ebé presiza tebes.

Dili, 29 Abril 2020 – Relasiona ho komunidade sira nia preokupasaun kona-ba sasán médiku sira ne’ebé apoia hosi Xina, Porta-vóz Sentru Integradu Jestaun Krize (SIJK), Rui Araújo, ohin (29/04), hato’o esklaresimentu hodi dehan katak virus Corona la moris naruk iha sasán iha pakote. Liuhosi SIJK iha Sentru Konvensaun Dili, Rui Araújo esklarese dúvida iha públiku nia leet, kona-ba sasán doasaun hosi povu no Governu Repúblika Populár Xína katak Organizasaun Mundiál ba Saúde (OMS) hateten ona katak ema ne’ebé simu sasán pakote hosi nasaun Xína laiha risku atu hetan da’et vírus Corona foun. Husi análize ne’ebé halo ona komprovadu katak vírus corona la moris naruk iha buat sira hanesan karta ka sasán iha pakote. Tékniku sira hosi Ministériu Saúde ho apoiu hosi OMS, verifika ona espesifikasaun no kualidade hosi ekuipamentu no bens konsumível sira ne’ebé to’o horisehik (28/4) hosi Xína, no hat’o ona informasaun katak buat hotu tuir espesifikasaun OMS nian.Rui Araújo husu atu ema hotu agradese ba povu no Governu Xína nia laran-luak ba Povu Timor-Leste.

Dili, 29 Abril 2020 - Xefe Estadu Maior Jenerál FALINTIL-Forsa Defeza Timor-Leste (F-FDTL), Lere Anan Timur, informa ba Prezidente Repúblika, Francisco Guterres Lú Olo kona-ba hametin defeza esterna iha parte fronteira terestre no fó apoiu ba Polísia Nasionál Timor-Leste (PNTL) iha prevensaun no kombate moras Covid-19. Lere Anan Timur informa katak F-FDTL aumenta postu militár iha Kova, Alto-Lebos no Mota-Masin hodi tau matan ba defeza esterna nian no apoia PNTL hodi kontrola ema tama no sai hosi teritóriu nasionál. Postu militár molok estadu emerjénsia iha de’it Tilomar, Tunubibi no Batugede. Ho aumentu postu militár 3 ne’e, sei hametin liután defeza esterna iha situasaun estadu emerjénsia no apoiu ho di’ak liután PNTL hala’o nia servisu ba prevensaun no kontrolu Covid-19. Durante estadu emerjénsia, F-FDTL tau matan ba defeza esterna iha fronteira terestre no tasi, apoiu PNTL ba prevensaun no kontrolu moras Covid-19 no efetivu ba prevensaun situasaun polítika. Lere apela ba populasaun hotu-hotu atu kontinua tuir regra ne’ebé Sentru Integradu Jestaun Krize fó-sai nu’udar dalan di’ak liu atu hasees-an hosi moras Covid-19. Instituisaun seguransa kontinua tun ba komunidade atu hotu-hotu bele tuir medida implementasaun estadu emerjénsia. Xefe Estadu Maior Jenerál F-FDTL ne’e husu foinsa’e sira atu para lansa boatus beibeik atu dezakredita Governu no líder nasionál sira tanba instituisaun seguransa sei buka tuir individu ne’ebé kontinua lansa boatus ho hanoin destabilizasaun polítika.

Dili, 29 Abril 2020 - Ekipamentu no materiál médiku oioin hodi apoia Timor-Leste kombate Covid-19 to’o iha Dili iha 28 Abril 2020. Sasán médiku hirak ne’e oferese hosi Repúblika Pupulár Xina, liuhosi vuu Xangai, iha Xina. Serimónia entrega materiál ida ne’e hala’o iha Aeroportu Internasionál Prezidente Nicolau Lobato no konta ho partisipasaun hosi Ministru Negósiu Estranjeiru no Kooperasaun (MNEK), Dionísio Babo Soares no Embaixadór Xina ba Timor-Leste, Xiao Jianguo. Hafoin doasaun dahuluk ba ekuipamentu médiku, ne’ebé inklui kâmara imajen térmika hodi halo monitorizasaun ba temperatura isin, ne’ebé mak to’o iha 4 Marsu 2020, Governu Xina entrega tan suprimentu ba ekuipamentu médiku daruak ba Timor-Leste, mak hanesan máskara rihun 42, máskara KN95 rihun 40, aventál ba protesaun 4400, vizeira 4.440, kapa ba sapatu sira 4.400, luvas ba médiku sira 5000, termometru 80  no ventiladór portatil 90. Embaixada Xina iha Timor-Leste halo nafatin akompañamentu kona-ba situasaun Covid-19 iha Timor-Leste, no mós sei hala’o nafatin kontaktu permanente ho MNEK no sira apoia nafatin Timor-Leste iha luta kontra Covid-19, liuliu hosi fornesimentu ba sasán médiku sira, no fahe informasaun sira, hosi koñesimentu no insentivu hosi komunidade no empreza Xineza sira atu halo doasaun. Governu Xina prepara ona suprimentu médiku datoluk, liuhosi koordenasaun ho MNEK, Fundasaun Jack Ma no Fundasaun Alibaba hodi bele entrega doasaun foun tuir mai.

Dili, 29 Setembru 2020 –Funu ka konflitu entre Arménia ho Azerbaijaun ba loron daruak rezulta vítima mate aumenta. Parte separasista afirma katak sira-nia kombatente liu na’in-15 mak mate iha konfrontu ne’e. Relatóriu ne’e  eleva númeru vítima mate ba 39 ona hosi parte rua hotu. Porta-vóz Ministériu Defeza Arménia, Shushan Stepanyan, afirma katak soldadu azerbaijanu na’in-10 resin mak mate iha konflitu ne’e. Maibé, Azerbaijaun seidauk anunsia númeru vítima mate. Konfrontu dahuluk ne’ebé akontese mak iha Domingu ne’e (27/9), iha liña oin Nagorny Karabakh, rejiaun Etnia Arménia ne’ebé fahe Arménia ho Azerbaijaun. Kauza prinsipál liu hosi konflitu entre Arménia no Azerbaijaun ne’e mak sira hadau malu ba rejiaun Nagorny Karabakh iha fronteira entre nasaun rua ne’e.

Dili, 29 Abril 2020 – Diretora Jerál Prestasaun Saúde, Odete Viegas, iha Sala Situasaun Sentru Integradu Jestaun Krize (SIJK), hato’o situasaun kona-ba kazu Dengue iha Timor-Leste. Odete Viegas hateten katak Dengue sai mós ameasa ba saúde públika, rezulta ona kazu kumulativu 1.050 (rihun-ida-limanulu), no dengue hamate ona ema na’in-8. “Ohin, aproveita iha biban ida ne’e, ha’u hakarak esplika uitoan situasaun balu ne’ebé sai mós ameasa ba saúde públika iha Timor-Leste mak Dengue. Kazu kumulativu hosi Janeiru to’o 27 Abril 2020 hamutuk 1050. Hosi totál ne’e, Munisípiu Dili ho kazu 628, Ermera 293 no restu iha Munisípiu seluk. Munisípiu 2 ne’ebé seidauk relata kazu to’o ohin loron mak Oekusi no Vikeke, ema mate iha Dili na’in-6, Baukau na’in-1 no Kovalima na’in-1”, informa Odete. Odete esplika katak dengue lori hosi susuk ida ho naran Aedes aegypti, iha tempu bai-loro no udan. Dengue hamosu sintoma sira hanesan isin-manas maka’as durante loron haat to’o hitu, ulun moras maka’as, Sente moras iha parte hale’u matan nian (retro-orbitral), isin no ruin moras maka’as, Laran sa’e no muta, diarea no mosu musan-musan ho kór mean iha kulit. Liuhosi konferensia imprensa ida ne’e, Odete mos husu ba komunidade tomak atu halo prevensaun hanesan ba moras dengue hanesan:  Hamoos fatin sira ne’ebé bee nalihun ba, hanesan be’e iha vazu ai-fuan, bee iha roda laran, bee iha butir laran, Tesi du’ut ne’ebé moris besik iha ita-nia hela fatin, Haloot sasán sira iha uma laran no mós li'ur, Toba iha muskiteiru laran, Uza faru no kalsa naruk bainhira halo atividade iha fatin sira ne’ebé nakonu ho susuk, Uza ai-moruk anti-susuk hanesan autan, baygon, Hit no seluk tan, Husu tulun ba iha servisu saúde ne’ebé besik atu bele halo fumigasaun iha ita-nia komunidade.  Karik iha sinál no sistoma sira hanesan temi iha leten, favór lori kedas ba fasilidade saúde ne’ebé besik hodi hetan atendimentu.

Dili, 30 Abril 2020 – Primeiru-Ministru (PM), Taur Matan Ruak, ohin (30/04), informa ba Prezidente Repúblika (PR), Francisco Guterres Lú Olo kona-ba kompleta membru VIII Governu ho naran foun. Naran foun ba membru Governu atu prienxe pozisaun sira ne’ebé sei falta hafoin VIII Governu kaer ukun iha 2018 tanba la hetan pose hosi PR, maioria hosi CNRT. Xefe Governu anunsia naran membru na’in-6 atu okupa ministériu ne’ebé sei falta iha VIII Governu, ida hosi Partidu Demokrátiku (PD) no 5 hosi FRETILIN. Ema sira ne’e mak hanesan Meta Malik ba Ministru Antigu Kombatente, Fernando Hanjam ba Ministru Finansa, Odete Maria de Freitas Belo ba Ministra Saúde, Faustino Cardoso ba Ministru Administrasaun no Estatál, Manuel Vong ba Ministru Turizmu, Komérsiu no Industria no Inácia Teixeira ba Vise-Ministra Turismu, Komérsiu no Industria. Taur Matan Ruak hateten katak sei mantein nafatin membru Governu ne’ebé durante ne’e hola parte iha VIII Governu. PM defende Governu inkluzaun hodi kontinua servisu ho membru Governu ne’ebé okupa tiha ona kargu no ho foun sira priense pasta ne’ebé sei falta. Taur dehan mos, karik iha membru Governu balu hakarak rezigna-an, Taur prontu simu. “Se rezigna-an, se sira husu ne’e buat seluk. Rezigna-an, ha’u labele halo buat ida. Hasai, ha’u la hasai,” PM hateten.

Díli, 30 Abril 2020 - Primeiru-Ministru (PM), Taur Matan Ruak, iha Kinta ne’e (30/04), hala’o enkontru semanál ho Prezidente Repúblika (PR), Francisco Guterres Lú Olo, iha Palásiu Prezidente Nicolau Lobato. Iha surumutu ne’e, PM informa mós ba PR, kona-ba membru foun VIII Governu nian ne’ebé Taur foin hili. “Informa ba S.Exa. Prezidente Repúblika katak Governu hakarak kompleta ninia membrus do Governu i iha tempu badak ha’u sei haruka naran hotu mai S.Exa. Señor Prezidente da Repúblika para fó pose, tanba ha’u-nia Governu ne’e besik tinan rua la’o ho roda tolu de’it entaun ha’u hakarak kompleta tan roda ida.” dehan Xefe Governu. PM hakarak atu kompleta ministériu sira ne’ebé sei mamuk ho naran foun tanba seidauk hetan pose. Tanba ne’e, iha tempu badak sei haruka lista naran membru Governu foun atu PR fó pose.

Dili, 30 Abril 2020 - Ministru Koordenador ba Assuntu Ekonómiku (sigla portugés, MCAE) Interinu, Fidelis Magalhães, husu ba empregadór sira atu labele trava no labele demete ka hasai nia funsionáriu  sira durante iha situasaun Estadu Emerjensia (EE). Tuir Fidelis katak, Subsídiu ne’ebé governu apoia hodi selu traballadór sira mak pursentu 60 mai hosi governu no pursentu  40 selu hosi empreza na’in sira, bazeia ba dekretu lei governu. Iha nia rekejitu mak ne’e, empreza na’in sira labele demite nia funsionáriu durante iha Estadu Emerjénsia. “Empreza sira mos bele aguenta, ita nia traballadór sira mos labele lakon servisu, iha implementasaun apoiu subsídiu tuir dekretu lei governu ne’ebé aprova tiha ona apoiu empreza no traballador sira, ida ne’e inklui mos sira ne’ebé servisu iha transporte públiku hanesan Taxista, Mikrolete no mos Bus (Autokaru) sira, iha direitu atu bele hetan tulun ida nee,” dehan Fidelis. Alein hosi apoiu ne’ebé governu fó ne’e, husu ba hotu-hotu atu implementa ho di’ak, labele impede fali ema seluk nia direitu. Wainhira mosu problema ruma hanesan empreza sira atu aproveita na’ok sistema, sira sei hetan sansaun, ne’e duni empreza sira tenke implementa ho didi’ak. Apoiu hirak ne’ebé durante situasaun Estadu Emerjénsia ba luta kontra Pandemia Covid-19, ida ne’e vontade polítika VIII governu liuhosi MCAE koordena ho ministériu relevante sira hodi halo planu, hamosu ideia sira, ajuda organiza ba preparasaun rekejitu legál no regulamentu sira atu nune’e implementasaun bele la’o ho loloos. Ne’e duni MCAE husu ba iha setór privadu no mós apoiu traballadór sira atu implemeta tuir rekezitu ne’ebé iha. Importante mak sira Traballadór no mos Empreza sira tenke ba rejistra iha Institutu Nasionál Seguransa Sosiál (INSS).

Dili, 30 Abril 2020 – Porta-voz Sentru Integradu Jestaun Krize (SIJK), Sergio Lobo, informa katak to’o oras ne’e kazu konfirmadu nafatin 24 no rekuperadu sa’e ba 16 ona. “Tuir atualizasaun dadus ikus liu to’o ohin tuku 12:00, Rezultadu hosi totál teste laboratóriu mak hanesan Totál kumulativu kazu konfirmadu 24, Kazu konfirmadu foun 0, totál kazu rekoperadu ka kuradu 16, totál kazu konfirmadu ne’ebe sei iha izolamentu iha Vera-Kruz 12, totál kumulativu ezame laboratóriu 652, totál hein rezultadu laboratóriu 193, totál kumulativu rezultadu laboratóriu negativu 435, totál ema iha kuarentena ka konfinamentu obrigatóriu iha Dili no Munisípiu 328, totál ema iha auto-kuarentena iha Dili no Munisípiu 46, Pesoál Saúde ne’ebé iha kuarentena 40, Ema ne’ebé liu ona periodu kuarentena ka konfinamentu obrigatóriu iha Dili no Munisípiu 1775”, informa Sergio Lobo.

Dili, 30 Abril 2020 – Porta-voz Sentru Integradu Jestaun Krize (SIJK), Sergio Lobo, ohin iha konferénsia emprensa, hateten katak dezinfesaun ne’e importante hodi rega ba sasán sira ne’ebé sai risku ba hada’et moras virus Corona. “Ha’u hakarak klarifika uituan kona-ba dezinfesaun ne’ebé maluk barak halo ba karreta, halo iha liur, até balun halo tan ba ema, atu dehan loloos dezinfesaun ne’e importante wainhira hala’o ba sasán sira hale’u pasiente no iha pasiente nia kuartu laran no sasán sira risku transmisaun liuhosi kontaktu”, dehan Sergio Lobo. Maibé Sergio Lobo hatutan hikas katak laiha evidénsia sufisiente hodi komprova efetividade dezinfesaun. “Maibé to’o agora seidauk iha evidensia sufisiente atu komprova efetividade dezinfesaun fatin públiku ne’ebé la’os fasilidade hanesan dalan atu evita diseminasaun Covid-19. Ita tenki hatene katak dezinfetante sira ne’e produtu kímiku ne’ebé toksiku ne’ebé labele uza ba ema nia isin-lolon no tenki hadok husi ambiente. Tan ne’e karik uza duni, presiza tetu didi’ak vantajen no desvantajen”, hatutan Porta-voz ne’e. Porta-voz ne’e dehan mos katak Ministériu Saúde (MS) ka Organizasaun Mundiál ba Saúde (OMS) La rekomenda atu uza dezinfentante iha fatin públiku. “Até agora seidauk iha entidade kompetente ida, Ministériu Saúde ka OMS ne’ebé rekomenda atu uza dezinfetante iha fatin públiku ne’ebé la’os fasilidade Saúde. Ministériu Saúde ho OMS la rekomenda tanba prátika uza dezinfetante spray ka pulverizasaun bele hamosu toksisidade ambientál tanba produsaun rai-rahun ho aerosol. Ne’e duni, evita uza dezinfetante spray iha fatin sira ne’ebé la’os fasilidade saúde. Tanba alien hosi la efetivu atu prevene Covid-19, nia bele hamosu problema relasiona ho toksisidade”, informa Sergio Lobo.

Dili, 02 Maiu 2020 – Reitór Universidade Nasionál Timor Lorosa’e (UNTL), Francisco Miguel Martins, iha nia knaar fatin, hato’o mensajen ba komunikade akadémika UNTL tomak kona-ba renovasaun ba deklarasaun Estadu Emerjénsia. Iha mensajen ne’e, Reitór informa katak UNTL deside kontinua suspende atividade akadémika prezensiál hotu to’o 31 Maiu 2020. “Saudasaun Mater Sapientiae et Veritas, Maluk membru Sivitas Akademika sira hotu UNTL! Semana ne’e, ita tama ba períodu daruak estadu emerjénsia nian, iha ámbitu foun no kontextu exesionál hosi pandemia Covid-19. Timor-Leste la’os imune ba ameasa ida ne’e. Ba luta kontra inimigu ne’ebé ita labele haree ho matan, UNTL foti asaun dezde inísiu, hosi maneira pró-ativu, ho objetivu atu proteje Komunidade Akadémika no garante saúde no moris di’ak ba nia membru sira hotu, liuhosi halo tuir ho rigór medida sira ne’ebé fó sai ona hosi autoridade kompetente ba luta kontra pandemia Covid-19. Tamba ne’e, ita deside atu kontinua suspende atividade akadémika prezensiál hotu iha ita-nia Universidade (UNTL), to’o iha loron 31 fulan Maiu”, dehan Reitór UNTL. Francisco hatutan katak maske nune’e, atividade akadémika hotu-hotu tenke kontinua la’o via online. “Maske nune'e, atividade akadémika hotu-hotu tenki hala’o nafatin ka kontinua hala’o liuhosi via dijitál entre dosente ho estudante, komunikasaun entre dosente ho estrutura, estrutura mikro ho makro, funsionáriu administrativu ho diresaun direta ka indireta. Ita la’os iha períodu férias nian. Ho rekursu uitoan ne’ebé iha, ita tenke kontinua. Ita presiza halo buat ne’ebé mak ita bele. Ita labele para”, hatutan Francisco Miguel.

EUA, 01 Maiu 2020 – Prezidente Estadus Unidus Amérika (EUA), Donald Trump, afirma katak nia iha evidénsia ne’ebé hatudu katak vírus Corona mai hosi laboratóriu ida iha Xina. Trump mos ameasa sei aumenta tarifa merkadoria hosi Xina. Donald Trump enfatiza alegasaun ne’e wainhira jornalista sira kestiona kona-ba verdade hosi espekulasaun katak vírus Corona mai hosi Institutu Virolojia iha Wuhan, Xina. Espekulasaun ne’e diferente hosi serteza ida to’o ohin loron katak virus ne’e dezenvolve dahuluk iha merkadu úmidu hosi Wuhan, ne’ebé fa’an animál fuik hodi konsume. Wainhira Jornalista sira husu Trump katak karik nia embolsa hela dadus ne’ebé reforsa alegasaun ne’e, no prezidente ne’e simplesmente hatán: ‘Loos, ha’u iha”. Tuir informasaun hosi AFP, repórter sira husu dadus ida ne’ebé mak halo Trump fiar tebes informasaun katak virus Corona mai hosi laboratóriu ida iha Wuhan. Maibé, Trump responde: “Ha’u labele fó hatene ba imi”. Wainhira jornalista sira husu tan kona-ba “kastigu” saida ba Xina, wainhira konfirma ona katak virus ne’e mai duni hosi laboratóriu iha Wuhan, Trump hateten katak nia iha maneira seluk hodi detein Xina. “Ha’u bele halo ida ne’e ho maneira diferente. Maneira ida ne’ebé loos liu. Ha’u bele halo ida ne’e ho osan”, hatán Trump.

Dili, 04 Maiu 2020 – Estudante barak mak laiha telemóvel ne’ebé bele suporta sira hodi partisipa iha aula klase online ho aplikasaun oioin. Ho problema ida ne’e, difikulta tebes estudante sira hodi kapasita no konklui sira nia estudu tuir sira nia esperansa rasik, tanba ne’e iha estudante balu ne’ebé ho inisiativa empresa hikas telemóvel hosi kolega ka família seluk nian hodi uza atu bele partisipa iha aula online. Estudante Universidade Nasionál Timor Lorosa’e (UNTL) ida ho naran Paulina de Jesus ho inisiativa empresta telemóvel hodi hetan asesu ba aula online, iha ámbitu Estadu Emerjénsia tanba aprende liuhosi distánsia dook hodi responde ba nesesidade prosesu aprendizajen, no mos prevene-an hosi Covid-19. Atuál estudante hosi Fakuldade Edukasaun, Arte no Umanidade, departamentu Formasaun ba Profesór Ensinu Pré-Eskolár ne’e, liuhosi telefone hateten katak nia laiha telefone android atu asesu ba aula online maibé tanba sente nia futuru importante no hakarak partisipa iha aula distansiál liuhosi empresta telemóvel hodi asesu ba aula. “Ha’u-nia telefone laiha, entaun ense pulsa iha prima nia telefone hodi asesu ba matéria ne’ebé kolega haruka mai ha’u liuhosi Facebook, Google Classroom, Whatsapp no seluk tan. Depois ha’u halo tiha traballu mak haruka fali ba profesór”, tenik Paulina. Estudante ne’e mos enkoraja nia maluk estudante sira seluk atu nafatin ativu ho meiu saida de’it, no partisipa prosesu aprendizajen liuhosi aula online ne’ebé dosente sira implementa.

Dili, 03 Maiu 2020 – Fiskalizadór hosi Provedoria ba Direitu Umanu no Justisa (sigla portugés, PDHJ) relata rezultadu fiskalizasaun ba situasaun iha Dili durante Estadu Emerjénsia (EE). Iha loron 28 Abril 2020, nu’udar loron dahuluk extensaun EE, fiskalizadór PDHJ sira observa atendimentu públiku ne’ebé halo hosi Western Union iha Colmera, Dili. Bele nota hosi observasaun katak kliente sira uza máskara no forma hodi hetan atendimentu, maibé la kumpri regra distánsia fíziku ne’ebé prevé iha regra EE nian. Mezmu hanesan ne’e, estabelesimentu komersiál ne’e disponibiliza sabaun no bee iha entrada hodi fasilita kliente sira fase liman molok tama. Monitór sira mos nota katak laiha forsa seguransa iha fatin refere hodi atua no asegura regra EE. Iha via públika sira besik Otél Timor no Palásiu Prezidensial Aitarak-Laran, komunidade sira uza transporte privadu hodi hala’o movimentu hanesan bai-bain. Atividade negósiu iha kapitál Dili la’o normál. Loja balu sei taka no balu hahú loke ba públiku no trabaladór servisu iha loja uza máskara hodi atende kompradór sira. Iha Loron 29 Abril, tama ba loron daruak extensaun EE, fiskalizadór PDHJ sira observa iha aldeia Bekusi-kraik, Bairu Aimutin-hun, suku Bekora. Komunidade sira ne’ebé afeitadu hosi inundasaun iha Marsu liubá konsentra iha aldeia refere hodi simu ajudu hosi Cruz Vermelha no Oxfam Timor -Leste. Durante distribuisaun ajudu, fiskalizadór PDHJ sira nota katak komunidade sira la respeita regra distánsia fíziku, balu la uza máskara, no existe mos labarik sira ne’ebé inan no aman lori ba iha fatin refere. Xefe aldeia Bekusi-kraik no Ofisiál Polísia suku ne’ebé marka prezensa iha fatin ida ne’e aviza ba komunidade sira hodi kumpri regra distánsia sosiál no uza máskara, maibé komunidade sira la kumpri avizu hosi Autoridade sira. Fiskalizadór PDHJ sira nota katak tantu komunidade, ajénsia internasionál no mos autoridade sira viola ka la kumpri regras EE, liuliu regra distánsia sosiál no mos regra labele halibur hamutuk liu ema na’in-5.

Dili, 04 Maiu 2020 – Porta-voz Sentru Integradu Jestaun Krize (SIJK), Odete Viegas, ohin (04/5), iha konferénsia imprensa, informa katak to’o ohin loron Timor-Leste seidauk iha kazu pozitivu ba Covid-19 foun. Kazu rekuperadu mantéin na’in-20, nune’e mos pasiente ne’ebé sei baisa iha izolamentu nafatin na’in-8, no sira ne’ebé sei hein rezultadu teste ho totál 103. “Dadus totál kumulativu ba teste hamutuk 706, totál numeru ne’ebé mak hein rezultadu laboratóriu hamutuk 103, totál kazu konfirmadu mantéin 24, kazu foun laiha, totál rezultadu laboratóriu negativu 579, totál kazu rekuperadu nafatin 20 (...) ema ne’ebé mak baisa iha izolamentu agora hamutuk ema na’in-8, mate laiha”, informa Odete Viegas.

Dili, 04 Maiu 2020 - Prezidente Autoridade RAEOA-ZEESM, José Luís Guterres, hamutuk ho Ekipa Prevensaun Covid-19 RAEOA, entrega kareta unidade móvel saúde ba Sentru Intergradu Jestaun Krize (SIJK) iha Dili. Autoridade RAEOA simu karta pedidu husi Primeiru-Ministru, Taur Matan Ruak, husu atu transfere kareta ba unidade ne’e temporariamente hodi utiliza ba prevensaun surtu Covid-19 iha Dili.

Dili, 04 Maiu 2020 - Ministru Agrikultura no Peska (MAP), Joaquim José Gusmão dos Reis Martins, Akompaña hosi Dirijente MAP, entrega Motorizada ba Extensionista suku alvu 44 hosi Munisipiu Alvu 6 no Regiaun Espesiál RAEOA, iha edifísiu MAP Komoro, Dili. Objektivu hosi Entrega Motorizada ba Extensionista sira ne’e mak dezenvolvimentu Agrikultura iha rai laran depende ba iha kontribuisaun tékniku sira iha nivel hotu-hotu hosi nivel Nasionál to'o nivel suku. Tanba ne’e, responde ba situasaun ida ne'e Joaquim Gusmão, iha sorumutu ho PSCI, husu Banku Mundiál atu bele aloka osan hosi projetu SAPIP, hodi fornese Motorizada ba Extensionista sira, Pelu menus iha suku alvu sira. Nune'e MAP liuhosi projetu HAPAS/SAPIP halo akizasaun Motorizada ba Extensionista suku alvu 44, hodi nune’e Extensionista sira bele Hala'o sira nia knaar ho didi’ak. Alein hosi ne'e, MAP husu ba Administradór no Prezidente Autoridade, inklui Diretór Servisu Municipál Agrikultura sira atu jere didi’ak motorizada hirak ne’e, tanba sei konsidera motorizada ne'e hanesan ‘Patrimóniu Estadu’ nian, nune'e entrega ba Munisipiu ida-idak atu oinsá jere patrimóniu ne'e tanba iha terenu ne'e la’os Extensionista sira de’it mak akompaña agrikultór sira maibé iha mos tékniku sira seluk iha área Floresta, Pekuária no Peska, ne'e duni jere didi’ak patrimóniu hirak ne'e atu nune'e bele fasilita servisu hirak ligadu ho sub-setór sira seluk iha terenu.

Dili, 05 Maiu 2020 – Pandemia virus Corona halo utilizasaun dezinfetante aumenta ho signifikante tebes. Maibé, iha momentu ne’ebé hanesan labarik barak mos aumenta envenenadu ba beibeik. Feto ida hetan kedas tratamentu iha ospitál hafoin horon iis venenozu ida hosi fatin fase bikan nian, no labarik ki’ik ida hetan mos tratamentu iha ICU hafoin tolan dezinfetante liman nian. Iha Estadus Unidus Amérika (EUA), labarik 300 resin hetan tratamentu loro-loron tanba envenenadu. Hosi sira ne’e, na’in-2 mak mate ona. Tuir informasaun hosi mídia KlikPositif, Sistema Nasionál Dadus Venenu (sigla inglés, NPDS) EUA, relata katak kazu envenenadu iha EUA aumenta substansialmente hahú hosi Marsu 2020. Kazu envenenadu hirak ne’ebé aumenta substansialmente ne’e relasiona ho produtu dezinfetante sira. Produtu dezinfetante no produtu seluk ne’ebé funsiona hodi halo limpeza ka hamoos, bele hamate kutun ka batéria sira inklui mos virus corona, maibé produtu hirak ne’e bele mos sai hanesan venenu ba ema wainhira kahur hamutuk ka utiliza la adekuadu. “Maske hamoos ita-nia uma no liman ne’e importante tebes hodi hamenus risku infeksaun Covid-19, maibé importante mos ba ita atu foti asaun prevensaun ne’ebé adekuadu hodi labele envenenadu”, dehan Robert Glatter, Doutór ida hosi Ospitál Lenox Hill, Nova Iorke. “Labarik ki’ik sira iha risku boot tanba sira dalaruma hanoin katak buat ne’e la perigozu atu konsume. Inan-Aman sira labele husik hela dezinfetante liman besik labarik sira”, hatutan Glatter. Atu hadook-an hosi venenu ne’e, Glatter fó hanoin atu uza luvas no máskara wainhira utiliza produtu dezinfetante iha uma.

Dili, 5 Maiu 2020 – Relasiona ho apoiu subsídiu $100.00 hosi Governu ba agregadu familiár, halo família sira tenke trata dokumentu ka fixa família nian atu bele hetan apoiu refere. Tanba ne’e, Fiskalizadór hosi Provedoria ba Direitu Umanu no Justisa (sigla portugés, PDHJ), hala’o fiskalizasaun iha suku Komoro hodi identifika prosesu tratamentu fixa planifikasaun. Iha entrevista ne’ebé halo ho Xefe Suku Komoro, Eurico da Costa de Jesus, fiskalizadór PDHJ sira hetan informasaun katak Administrasaun Suku Komoro rekoñese de’it fixa família ne’ebé disponibiliza hosi Ministériu Administrasaun Estatál (MAE) ho modelu formuláriu B5. Tanba limitasaun kópia hosi formuláriu ida ne’e, Administrasaun Suku Komoro husu ba komunidade sira hodi ba kopia rasik formuláriu B5 refere ne’ebé kusta entre $1.00 kada kópia. Wainhira fotokopia hotu, formuláriu ne’e sei hodi ba fó iha Xefe Aldeia, Xefe Suku, no Administradór Postu hodi asina no kopia ba tahan tolu, inklui kartaun eleitorál hosi xefi família, nune’e bele submete ba Governu hodi hetan apoiu monetáriu. Xefi Suku Komoro mos hato’o katak xefi família ne’ebé la’os pertense ba Suku Komoro mos bele trata fixa família iha Suku Komoro hodi hetan subsídiu hosi Governu, maibé iha formuláriu fixa familia ne’e tau observasaun hodi dehan katak hela temporáriu iha Suku refere hodi evita família sira simu apoiu dobru.

Dili, 5 Maiu 2020 – Hafoin  Xefe Suku Komoro, Eurico da Costa de Jesus, informa katak formuláriu Fixa Família limitadu no komunidade sira ba kopia rasik, Fiskalizador PDHJ ba entrevista kedas na’in ba loja fotokopiadora ida ho inisial AA. Ema ho inisiál AA ne’e informa ba fiskalizadór sira katak formuláriu fixa família ne’e komunidade sira mak lori ba iha nia ‘rental’ no nia ajuda de’it hodi kopia ho folin $1.00/kopia. Fiskalizadór sira nota katak fixa familia ne’e iha tahan ida de’it ho oin rua, ida hosi oin ne’ebé uza hodi priense naran membru familia sira, no parte kotuk kontein fatin asinatura lideransa komunitaria no mos Administrador Postu. Sira kopia folla oin ne’ebé mamuk hela hodi priense informasaun membru familia nian, no kopia mos folla ida kotuk ne’ebé kontein ona asinatura no karimbu hosi xefi suku Komoro no Administrador Postu Dom Aleixo. Sira halo ida ne’e hodi fasilita sira priense de’it mak parte oin hosi formulariu, no lalika lori ona ba autoridade hodi asina no tau karimbu. Hafoin kopia no priense, komunidade sira lori ba entrega direitamente ba Administrasaun Suku hodi submete ba Governu Sentral. Prátika ida ne’ebé foin temi iha leten, infelizmente, la halo tuir saida mak temi iha Dekretu Lei Nú. 15/2020, ne’ebé dehan katak ‘aprova subsidiu monetáriu ba agregadu familiar sira iha ámbitu pandemia Covid-19’. Iha Alinea (a) númeru 3 hosi Artigu 20 Dekretu Lei refere konsidera mak ‘ba efeitu legál sira’, katak konsidera uma-kain sira ne’ebé rejistu ona iha ‘Livru Registu Uma-Kain’ iha suku laran to’o 31 Marsu 2020. Regra ida ne’e kontinua hodi dehan katak, exesionalmente, bele akontese rejistu adisionál ba agregadu familiár sira tuir Diploma Ministeriál Konjuntu hosi Ministériu Solidariedade Sosiál no Inkluzaun (MSSI) no Ministeriu Administrasaun Estatal (MAE). PDHJ preokupa ho situasaun ida ne’e tanba bele akontese ilegalidade, abuzu poder, no administrasaun la di’ak iha prosesu tratamentu dokumentu iha Suku.

Dili, 05 Maiu 2020 - Konsellu Ministru, ohin (5/5), hala’o enkotru extraordinária ne'ebé lidera hosi Primeiru Ministru (PM), Taur Matan Ruak, iha sala Auditória Kay Rala Xanana Gusmão, Minsitériu Finansa, Dili. Iha Enkontru ne’e, Konsellu Ministru aprova projetu Rezolusaun Governu nian, ne'ebé aprezenta husi Ministra Finansa (MF) iha ezersísiu, Sara Lobo Brites, kona-ba valór suplementu remuneratóriu, ne'ebé kria ona hosi Dekretu-Lei nú. 17/2020, ba funsionáriu, ajente no traballadór sira hosi administrasaun públika ne'ebé presta sira-nia atividade iha servisu prevensaun no kontrolu Covid-19, durante vijénsia estadu emerjénsia. Suplementu remuneratóriu ida ne'e varia entre dólar amerikanu $5 to’o $25, ba kada loron traballu hosi benefisiáriu sira, durante vijénsia estadu emerjénsia, tuir grau risku ne'ebé funsionáriu ida-idak hetan. Pagamentu ne'e sei realiza kada fulan, hamutuk ho remunerasaun mensál nian. Rezolusaun Governu ne'e rasik prodúz efeitu iha 28 Marsu 2020, data ne'ebé hahú estadu emerjênsia. Montante suplementu ida ne'e kona-ba períodu entre 28 Marsu no tama vigór hosi diploma ne'e rasik sei selu hamutuk ho saláriu ba fulan Maiu. Kada Ministériu mak sei halo identifikasaun babenefisiáriu sira, halo kontabilizasaun ba númeru hosi kada loron, no sei selu mós hosi ida-idak nia ministériu.

Dili, 05 Maiu 2020 – Universidade Nasionál Timor Lorosa’e (UNTL), apresia tebes ho servisu ne’ebé ekipa liña oin sira halo durante luta kontra Covid-19. Reitór UNTL, Francisco Miguel Martins, konvida ema hotu-hotu, liuliu estudante UNTL tomak atu fó apresiasaun ba ekipa liña oin iha luta kontra Covid-19 liuhosi ‘basa-liman’ iha ida-idak nia fatin. “Mai ita basa-liman ba sira ne'ebé iha ‘Liña Oin’ iha luta kontra Covid-19. Lori Sivitas Akadémika UNTL nia naran, ami hakarak Apresia, Agradese no fó Korajen nafatin ba Governu, Ekipa Sentru Integradu Gestaun ba Krise Covid-19, Médiku, Pesoál Saúde, Seguransa (PNTL, F-FDTL, Seguransa Sivil), Bombeiru, Grupu Movimentu, Jornalista, Voluntáriu sira no ema hotu ne’ebé fó sira-nia-an atu servisu iha ‘Liña Oin’ hodi luta kontra Covid-19 iha ita-nia rain doben, Timor-Leste. Ami louva, apresia no tane aas imi hotu nia esforsu, dedikasaun no responsabilidade tomak iha momentu susar ida ne’e. Hamutuk mak ita bele manán ba luta kontra Covid-19!”, katak Reitór UNTL.

Dili, 5 Maiu 2020 - Ministériu Saúde (MS), liuhosi Diretór Ezekutivu Servisu Autónomu Medikamentu no Ekipamentu Saúde (SAMES), Santana Martins, akompaña hosi Diretór Administrasaun, Rekursu Umanu no Finansa, Fransisco Borges no Xefe Farmásia hala’o distribuisaun ekipamentu Protesaun Pesoál (sigla inglés, PPE) médiku nian ba iha Sentru Saúde munisípiu 12 inklui RAEOA, iha edifisiu SAMES Aitarak-Laran, Dili. Diretór SAMES hateten katak prosesu distribuisaun ekipmentu PPE ne’ebé distribui ne’e hanesan ekipmentu sira ne’ebé mak hetan doasaun hosi Povu no Governu Xína. No prosesu distribuisaun ekipmentu sira ne’e nu’udar programa kontinuasaun ne’ebé durante ne’e SAMES halo hela. “Ekipamentu sira ne’ebé maka ohin ita atu distribui mak Personal Protection Equipment kompostu hosi ókulu, Thermometer Scanner, Luvas, Máskara, roupa proteje isin-lolon, no kobre sapatu, ida ne’e mak ohin ita halo distribuisaun bazeia ba planu ne’ebé mak servisu hamutuk ho Ministériu Saúde liuhosi Diresaun Nasionál Servisu Hospitalar no mos Diresaun Nasionál Farmasia no Medikamentu define kuantidade ne’ebé mak ita tenke halo distribuisaun”, hatutan Santana Martins. Ekipamentu sira ne’e iha SAMES rasik halo ona desinfektasaun durante loron hirak nia laran wainhira distribui ba iha sentru saúde sira. Prosesu sira ne’e SAMES halo bazeia ba konfirmasaun ho Organizasaun Mundiál ba Saúde (OMS).

Manufahi, 05 Maiu 2020 - Administrasaun Munisípiu Manufahi, iha Tersa ne’e (5/5), hasai ona karta sirkulár ba komunidade sira atu hasa’e bandeira iha kada uma, hodi komemora loron Restaurasaun Independénsia 20 Maiu 2020. Administradór munisípiu Manufahi, Arantes Isaac Sarmento, informa katak relasiona ho regra estadu emerjénsia hodi limita konsentrasaun komunidade nian, tanba ne’e maske komemorasaun 20 Maiu ba tinan ida ne’e, laiha serimónia isar Bandeira maibé parte administrasaun hasai ona karta sirkulár ba autoridade lideransa komunitáriu sira atu hasa’e bandeira iha kada uma, hahú 05 Maiu to’o 08 Juñu 2020, inklui infeita edifisiu loza ho banderolas hodi hametin nafatin espíritu patriotízmu ba loron nasionál 20 Maiu. Arantes subliña katak iha sirkulár ne’e mós orenta komunidade sira atu halo limpeza iha ida-idak nia uma hodi hatudu nafatin nasionalizmu hodi komemora loron restaurasaun independénsia iha Munisípiu Manufahi.

Dili, 06 Maiu 2020 - Xefe Estadu Maior Jenerál F-FDTL, Lere Anan Timur, ohin (6/5), iha Palásiu Prezidensiál Nacolau Lobatu, husu ba líder nasionál no líder partidu sira atu hamutuk hodi buka solusaun ba impase polítika ne’ebé oras ne’e nasaun hasoru. Lere hato’o ida ne’e, hafoin hamutuk ho nia vise, Brigadeiru-Jenerál Falur Rate Laek, hala’o audiénsia semanál ho Prezidente Repúblika, Francisco Guterres Lú Olo. “Ha’u apela ba líder sira atu toma konsiénsia, toma responsabilidade no tenke mós faz parte solusaun problema nian. Hanoin katak impase polítika ne’ebé iha ita tenki ultrapasa lalais”, dehan Lere Anan. Lere husu mos atu líder nasionál sira kontinua promove diálogu nu’udar solusaun no ba timoroan sira atu tau-matan ba malu hodi evita mosu instabilidade iha situasaun impase polítika. “Ne’ebé tuir mai husu ba líder nasionál sira kontinua promove diálogu no husu ba timoroan hotu atu tau-matan ba malu, hodi evita ema seluk aproveita situasaun impase hodi kria instabilidade seguransa iha rai-laran”, katak Jenerál F-FDTL. Iha enkontru ho Xefe Estadu, Lere relata kona-ba progresu iha Instituisaun F-FDTL no situasaun seguransa iha rai-laran ne’ebé nia konsidera estável.

Dili, 17 Dezembru 2020 – Diretór Ensinu Sekundáriu Jerál (ESJ) 5 de Maio, Manuel Verdial, husu ba Governu liuliu Ministériu Edukasaun, Juventude no Desportu (MEJD) atu apoia kaleen ho emerjénsia ba eskola refere hodi konstrui tán sala aula balu, atu bele asegura númeru estudante ne’ebé oras ne’e ho totál 2028, tanba prosesu aprendizajen la’o ho kondisaun estudante liu na’in-80 mak iha sala aula ida. “Ha’u sei husu MEJD atu nune’e emerjénsiamente fó kaleen balu mai, eskola mak halo, eskola servisu hamutuk ho estudante sira-nia inan-aman hodi halo sala aula balu tán,” dehan Diretór Manuel ba jornalista Timor News, ohin (17/12), via telefone. Estudante Lindalfa da Conceição hosi ESJ 5 de Maio ne’ebé lokalizada iha Bekora, Dili ne’e, informa mós preokupasaun ne’ebé hanesan, katak estudante liu na’in-80 mak tama iha sala aula ida, no balu hamriik de’it to’o prosesu aprendizajen remata. “Husu ba Governu atu halo ami-nia edifísiu foun,” Lindalfa dehan. Eskola refere iha mós sala aula haat ne’ebé hetan estragus tiha hodi inundasaun ne’ebé akontese iha 13 Marsu liubá. Estudante sira-nia inan-aman mak kontribui hodi harii hikas sala aula rua ne’ebé sei uza iha tinan oin.

Manufahi, 07 Maiu 2020 – Polísia Nasionál Timor-Leste (PNTL), munisípiu Manufahi, iha Kuarta ne’e (6/5), prende atributu arte-marsiál ho tudik tolu iha postu seguransa suku Daisua, Postu-Administrativu Same, baliza entre munisípiu Manufahi ho Ainaru. Komandante PNTL Manufahi Superintendente Polisia, Joni Viana das Regras, wainhira hala’o vizita kortezía hamutuk ho ekipa komisaun tékniku Covid-19, ne’ebé xefia hosi administradór munisípiu iha postu seguransa 4 ne’ebé estabele iha área munisípiu Manufahi, informa katak iha prosesu pasa-revista ne’ebé PNTL hala’o iha postu seguransa kruzamentu suku Daisua, PNTL konsege prende atributu arte-martesiál nian hanesan sabuk, uniforme inklui sasán kro’at hanesan tudik tolu. Joni Viana hateten katak atu garantia situasaun seguransa iha rai-laran, polísia kontinua mantéin órden tuir dekretu lei numéru 5, kona-ba atributu arte-marsiál ne’ebé estadu bandu no atributu inklui sasán kro’at ne’ebé polísia prende sei submete ba prosesu justisa. Entretantu, Komandante PNTL Manufahi ne’e nafatin fó órden ba membru PNTL sira ne’ebé destaka iha postu seguransa 4 ne’ebé estabele iha baliza entre Munisípiu Manufahi ho Ainaru no Manatutu atu kontinua pasa-revista hodi garante situasaun seguransa inklui halo prevensaun Covid-19 iha munisípiu Manufahi.

Dili, 07 Maiu 2020 – Relasiona ho legalidade VIII Governu iha situasaun polítika atuál, Primeiru Ministru (PM), Taur Matan Ruak  hateten katak Governu nafatin la’o no ajusta de’it iha Parlamentu. PM VIII Governu ne’e dehan mos CNRT uluk apoia Governu maibé agora la fó apoiu, FRETILIN mak apoia fali. PM hato’o lia hirak ne’e, ohin, hafoin hala’o enkontru semanál ho Prezidente Repúblika (PR), Francisco Guterres Lú Olo. “Governu nafatin, ajusta de’it iha Parlamentu. Uluk CNRT apoiu Governu, agora la apoiu, FRETILIN mai apoiu fali. Aranju polítiku de’it, Governu nafatin”, dehan PM Taur. Iha fatin hanesan, Taur Matan Ruak, louva esforsu ema hotu-hotu nian ba prevensaun no kontrola moras Covid-19, tanba kazu pozitivu hela haat no provável 3. Joven sira rekuperadu lalais tebes. Esforsu ne’e nu’udar susesu ida ba Timor-Leste tomak no sei kontinua bele halo preparasaun di’ak liután ba oin. Kona-ba lista membru Governu foun, Taur hateten katak pozisaun Ministru Antigu Kombatente, Ministra Finansa, Ministra Saúde, Ministru Administasaun Estatál, Ministru no Vise-Ministru Turizmu, Komérsiu no Indústria ne’ebé nia anunsia semana kotuk ne’e, sei hein desizaun hosi PR atu fó pose.

Inglatera, 07 Maiu 2020 – Embaisadór Timor-Leste ba Inglatera, Gil da Costa, informa liuhosi mensajen ba Ministru Negósiu Estranjeiru no Kooperasaun, Dionisio Babo Soares, katak Feto Timoroan ida ho idade 58 ne’ebé hela iha Irlanda Norte nu’udar timoroan ne’ebé sai vítima mate dahuluk tanba Covid-19. “Feto ida ne’ebé hela iha Dunganoon, mak sai vítima mate dahuluk tanba Covid-19 entre komunidade timoroan ne’ebé hela iha Irlanda Norte”, informa Gil liuhosi mensajen. Gil hateten katak Vítima timoroan ne’ebé mate tanba Covid-19 iha Domingu ne’e, sofre mos komplikasaun pneumonia.

Dili, 07 Maiu 2020 - Primeiru-Mnistru (PM), Taur matan Ruak, Ohin, hala’o enkontru semanál ho Prezidente Repúblika (PR), Francisco Guterres Lú Olo, iha Palásiu Prezidensiál Nicolau Lobato, hodi informa kona-ba situasaun seguransa rai-laran, progresu no dezafiu implementasaun estensaun Estadu Emerjénsia (EE), no atualiza mos informasaun kona-ba Pandemia Covid-19. Hafoin sorumutu ne’e, Taur Matan Ruak hateten ba jornalista sira katak implementasaun estensaun EE hamosu difikuldade uitoan iha servisu kontrolu tanba populasaun hahú halo movimentu barak ona. “Reuniaun Semanál ho S.E. Señor Prezidente da Repúblika, ha’u ko’alia asuntu tolu de’it. ida informa kona-ba situasaun seguransa ita-nia nasaun nian, kona-ba seguransa nian ita ko’alia liuliu ba PNTL ne’ebé tiru ita nia joven ida no daudaun ne’e nia prosesu la’o hela, no restu iha nasaun laran buat hotu la’o normál hela. Ida seluk implementasaun ita nia Estadu Emerjénsia ne’e, kona-ba implementasaun Estadu Emerjénsia nian ita iha difikuldade uitoan, ita-nia populasaun sira komesa sai barak, dezkontrolu uitoan, orsida loro-kraik sei iha reuniaun ida ho Komandu PNTL, Komandu F-FDTL no mos sala situasaun no mos Señor Ministru Defeza no Interior Interinu para haree halo nusa mak kontrolu ne’e di’ak iha implementasaun ne’e no terseiru mak ko’alia kona-ba rezultadu Covid-19”, dehan Taur. Kona-ba rezultadu Covid-19, PM hatutan katak haksolok tebes tanba joven sira rekupera lalais loos hosi moras Covid-19 no sai nu’udar susesu ba Timor-Leste. “Ita iha kazu provável tolu no pozitivu haat, restu ne’e rekupera não é, ita kontente loos tanba ita-nia joven sira rekupera lalais loos no ne’e di’ak ba ita, susesu mai ita, ita prepara-an di’ak liu ba tempu oin mai ne’e”, hatutan Xefe Governu.

Dili, 07 Maiu 2020 – Komunidade sira preokupa ho apoiu liuliu foos ne’ebé to’o ohin loron Governu seidauk distribui ba komunidade sira iha terenu maske balu hahú hamlaha, nune’e, hatán ba komunidade nia preokupasaun ne’ebé jornalista balu husu, Primeiru-Ministru (PM) Taur Matan Ruak hateten katak Governu iha foos uitoan de’it no hein hela foos ne’ebé sosa hosi rai-li’ur, ne’e duni povu tenke konsume lai hahán ne’ebé mak iha. PM hateten lia hirak ne’e hafoin hala’o enkontru ho Prezidente Repúblika (PR), Francisco Guterres Lú Olo, ohin, iha Palásiu Prezidensiál Nicolau Lobato. “Ita iha foos uitoan de’it hanesan ita boot sira hatene, Governu tau osan para sosa, mas enkuantu foos ne’ebé ita sosa seidauk mai sira tenke han lai buat ne’ebé iha”, dehan Taur. Kona-ba situasaun polítika, Taur Matan Ruak hateten katak buat hotu la’o normál hela no tuir regra. “Situasaun polítika agora la’o normál hela, buat hotu la’o normál hela, tuir regras, tuir dalan di’ak hela, Parlamentu halo sira nia servisu, Governu halo nia servisu, ha’u hanoin di’ak hela”, katak Taur.

Dili, 07 Maiu 2020 - Ministru Administrasaun Estatál (MAE) iha Ezersísiu, Abilio José Caetano, afirma katak fixa família remata ona iha nível Munisipál, Postu, Suku no Aldeia. Nune'e, aban sei konvoka reuniaun ho nível Munisipál atu halo verifikasaun didi’ak ba dadus hosi totál uma-kain hamutuk rihun 204 tuir dadus sensus nasionál iha 2015, seidauk inklui familia foun sira. Wainhira verifika hotu ona, Ministériu Solidariedade Sosiál no Inkluzaun (MSSI) sei halo pedidu ba Ministériu Finansa hodi halo pagamentu, no transferé osan ba Munisípiu sira, to'o iha Munisípiu sei transfere tan ba konta Suku hodi selu tuir lista ne'ebé rekolla hosi xefi Suku no Aldeia sira. Semana liubá, Governu hala’o ona enkontru hodi koalia kona-ba kritériu tékniku sira ne'ebé sai hanesan baze legál hodi fó subsidiu ba família no ko’alia mos kona-ba mekanizmu tékniku sira hodi halo pagamentu. MAE apresia ho Xefi Suku no Aldeia to'o mai Administradór Postu-Administrativu sira-nia esforsu, tanba bele halo ona sira-nia servisu hodi rekolla dadus hosi fixa família iha teritóriu Timor laran tomak.

Dili, 08 Maiu 2020 - Ministru Obras Públikas (MOP),Salvador Eugénio Pires, ho operadór Telekomunikasaun 3 hanesan Timor-Telekom, Telemor no Telkomsel, ohin (8/5), asina Nota Entendimentu (sigla Inglés, MoU) no lansamentu hodi fornese subsídiu pulsa Eletrisidade Timor-Leste (EDTL) ba kliente sira iha Timor laran tomak ba periodu Estadu Emerjénsia fulan-Maiu nian. Subsídiu pulsa eletrisidade daruak ne’e ho valor $15.00, ekivalente ho 125 kWh ba kada kliente pré-pagu, ho totál kliente pré-pagu mak 160,555. Iha faze daruak ne’e, MOP konsidera sei atribuí mós subsidiu pagamento 50% hosi tarefa referente ba konsumidór eletrisidade iha rejime pós-pagu iha períodu atual estadu emerjénsia 28 Abril to’o 27 Maiu 2020, ho totál kliente pós-pagu mak 1,614. Objetivu fó subsidiu pulsa liuhosi hotline operadór sira ne’e atu kontinua kontribui ba prevensaun Covid-19 da’et ba komunidade, ho maneira lalika mai konsentra sosa pulsa iha fatin sira bai-bain durante estadu emerjénsia nia laran. Maneira hodi hetan subsídiu pulsa EDTL nafatin hanesan ho etapa dahuluk hakerek EDTL#Númeru Kontadór no haruka ba númeru Hotline 12150. Númeru Hotline ne’e válidu ba operadór Timor Telecom, Telemor no Telkomcel.

Dili, 07 Maiu 2020 – Governu liuhosi Ministériu Solidariedade Sosiál no Inkluzaun (MSSI), hala'o serimónia fúnebre Ba mate deskoñesidu bebé na’in tolu (3) ne'ebé Polísia Forensik foti hosi área Komoro, fomentu no iha Bazartete, Likisá. Seremónia fúnebre refere hala'o iha semitériu Bekusi, Díli, iha Kinta ne’e (7/5). Tuir dadus, hahú hosi 2017 to'o agora, MSSI haloot ona mate deskoñesidu hamutuk 28. Seremónia fúnebre ne'e partisipa hosi parte Polísia Forensik, Ministériu Saúde no MSSI.

Dili, 08 Maiu 2020 – Governu sei halo nafatin selesaun ba dadus uma-kain sira liuhosi filtrazen hodi ajusta bazeia ba sistema baze dadus hosi Institutu Nasionál Seguransa Sosiál (INSS), Ministériu Finansa no Ministériu Asuntu Kombatente Ba Libertasaun Nasionál (sigla portués, MACLN), hodi hasai sira uma-kain sira ne’ebé hetan rendimentu kada fulan liu $500.00. Hafoin halo selesaun hotu, pagamentu sei hala’o bazeia ba lista válidu uma-kain hosi MSSI no MAE. Lista válidu sira ne’e sei haruka hikas ba kada suku atu taka iha sira-nia kuadru suku. Karik ema ruma nia uma-kain la eziste iha lista, signifika nia seidauk rejistu iha aldeia ka suku no seidauk iha Fixa Família. Ka Dadus hosi INSS, MF no MACLN hatudu katak elementu ida hosi uma-kain ne’e hetan rendimentu kada fulan $500.00. Oráriu pagamentu sei fó sai hosi MSSI liuhosi autoridade lokál no lideransa komunitária inklui mídia sira.

Dili, 08 Maiu 2020 - Fiskalizador PDHJ iha loron 6 Maiu vizita fatin estabelesimentu prizaun Becora ne’ebé lokaliza iha Suku Becora Postu Administrativu Nain Feto Munisípiu Dili. Diretór Interinu Prizaun Becora informa katak Durante implementasaun Estadu Emerjénsia (EE), númeru suspeitu ne’ebé tama prizaun preventiva hamutuk ema na’in 10 no mane hotu, no númeru ne’ebé hetan ona liberdade hamutuk ema na’in 8. Tuir dadus atualizadu estabelesimentu prizaun Becora katak, númeru total prizoneiru tuir kategoria iha prizaun Becora hamutuk 598, hosi númeru ne'e, total sira ne’ebé simu ona sentensa hamutuk 462, total sira ne’ebé preventiva hamutuk 136. Entre prezu hirak ne'e iha feto nain 3 no maioria mane hotu.

Manufahi, 09 Maiu 2020 - Emprezáriu Lokál SUN Star, fó apoiu foos tonelada lima ho Mina ba komunidade uma ka’in 246 iha Suku Rotutu, Postu-Administrativu Same. Joventude ida hosi suku Rotutu, Amorin da Costa hanesan mós komunidade suku refere nian, informa katak emprezáriu SUN Star nu’udar ema Rotutu oan, fó apoiu solidariedade foos tonelada 5, Mina, Supermi, Rinso, no sabaun hodi fahe ba komunidade uma-kain 246 hosi aldeia 5 iha suku Rotutu, kompostu hosi aldeia Sabou uma-kain 64, aldeia Hatuhei 42, aldeia Beretene 59, aldeia Foehei 81 no aldeia Leofa’at ho uma-kain 10. Amorin da Costa reprezenta komunidade suku Rotutu fó agradesimentu ba emprezáriu SUN Star ne’ebé iha espíritu solidariedade hodi fó ona apoiu hahán ba komunidade suku Rotutu, hodi sustenta nesesidade familia nian, relasiona ho estadu emerjénsia ba prevensauun Covid-19 iha Munisípiu Manufahi.

Dili, 09 Maiu 2020 – Fiskalizadór PDHJ nafatin halo fiskalizasaun, no identifika katak transporte públiku ne’ebé halo operasaun ladún barak. Eziste de'it mikrolete lima mak halo ona operasaun iha rota mikrolete 010 nian. Iha terminál Bekora, eziste autokaru ne’ebé estasiona iha fatin refere, maibé la halo operasaun tanbá laiha pasajeiru. Fiskalizadór sira dada lia ho komunidade ida ne’ebé hela besik iha terminál ne’e, no informa katak autokaru sira ne’e hahú para iha terminál hosi tuku 6:30 dadeer. Infelizmente, autokaru sira ne’e labele halo operasaun tanba menus pasajeiru. Nune’e mos ho terminál Tasi-Tolu. Fiskalizadó PDHJ sira dada lia mos ho motorista mikrolete rota 010, ne’ebé informa katak nia hahú halo operasaun mikrolete iha tuku 8:00 dadeer, maibé menus pasajeiru. Dala ruma iha de’it pasajeiru rua ka tolu mak iha mikrolete laran. Wainhira husu kona-ba regra EE relasiona ho transporte públiku, motorista ne’e hateten katak nia la hatene regra EE relasionadu ho transporte públiku. Nia nunka rona hosi Diresaun Transporte Terestre kona-ba regra transporte públiku sira. Maibé nia hatene de’it hosi avizu ne’ebé fó sai hosi PNTL sira hodi dehan katak pasajeiru sira tenke uza máskara iha viatura laran, no pasajeiru labele liu na’in hitu (7) iha mikrolete hodi kumpre regra distansiamentu fíziku. Durante observasaun, fiskalizadór PDHJ sira nota katak, iha mikrolete balu, pasajeiru sira la uza máskara no la kumpri distansiamentu fíziku iha viatura laran.

EUA, 10 Maiu 2020 – Total vítima mate tanba virus Corona iha Estadus Unidus Amérika (EUA), relatadu katak aumenta tan ema na’in-1.568 iha oras 24 ikus ne’e. Tuir dadus ne’ebé AFP hosi Universidade Johns Hopkins fó sai iha Sabadu ne’e (9/5), totál vítima mate relasiona ho Covid-19 iha EUA hamutuk ema na’in-78.746 hosi totál kazu pozitivu 1.305.544. Enkuantu totál pasiente rekuperadu hamutuk 198.993. Bazeia ba data hosi worldmeters.info ohin (10/5), EUA iha kazu Covid-19 hamutuk 1.347.309 no aas liu iha mundu. La’os de’it kazu pozitivu mak aas liu maibé kazu mate mos mos aas liu iha mundu ho totál 80.307, bazeia ba dadus ohin nian. Transmisaun virus Corona iha EUA to’o ona iha area Palásiu Prezidensiál. Eskoltu privadu Donald Trump nian mos infektadu ona Covid-19.

EUA, 10 Maiu 2020 – Eiz Prezidente Estadus Unidus Amérika (EUA), Barack Obama, kritika Trump nia maneira solusiona Corona iha EUA. Obama hateten katak maneira rezolve kazu Covid-19 hosi Prezidente Donald Trump ne’e hanesan fali 'dezastre ida ho estragus absoluta'. Nia hatutan katak ida ne’e akontese tanba Governu nia mentalidade laiha interese no konsidera la importante. Mentalidade ne’e domina ona governasaun Trump nian. “Buat ne’ebé ita kontra iha tempu naruk ne’e mak egoízmu. Étniku ne’ebé rahun, no haree ema seluk hanesan inimigu. Ida ne’e sai ona presaun forte ida iha moris Amérika nian”, dehan Obama, iha Sesta ne’e (8/5), wainhira nia halo xamada liuhosi internet ho nia eiz membru governu ida. “Ne’e mak parte hosi razaun kona-ba tanba sá mak resposta hasoru krize globál ne’e (Covid-19) fraku liu. Ida ne’e sai ona dezastre ne’ebé aat tebes ho sira nia mentalidade katak ‘benifisiu mai hau nee saida’ no ‘tanba sá hau tenke kuida ema seluk’, ida ne’e mak aplika hosi ita nia governu”, hatutan Obama. Ema barak kritika Trump tanba ho nia polítika duvidozu. Ezemplu, nia oferese ajudu ekipamentu médiku ba rai-li’ur enkuantu iha EUA rasik mos enfrenta hela nesesidade ekipamentu.

Oekusi, 12 Maiu 2020 – Ekipa Gabinete Prezidente Autoridade RAEOA kontinua distribui apoiu umanitária ba kbiit laek sira suku Usi-takenu no Malelat, Pásabe, Oekusi. Maske la’o dalan dook, estrada ho kondisaun aat, la hamate espíritu ekipa nian hodi to’o ba iha suku izoladu sira hodi atende nesesidade bázika komunidade nian iha áre refere. Polítika autoridade nian ne’e ho objetivu atu hamutuk hodi salva povu Atoni sira hosi hamlaha durante períodu Estadu Emerjénsia. Asaun sosiál ne’e hetan apoiu máximu hosi autoridade lokál sira ho intensaun atu responde ba nesesidade bázika komunidade nian.

Dili, 11 Maiu 2020 – Prezidente Parlamentu Nasionál (PPN), Arão Noe, hato’o klarifikasaun hodi responde ba rekerimentu hosi Deputadu sira kona-ba Destituisaun Prezidente Parlamentu Nasionál V Lejislatura.Iha klarifikasaun ne’e PPN hateten katak Parlamentu Nasionál la aprova ona Orsamentu Jerál Estadu iha 17 Janeiru 2020, tanba ne’e bazeia ba Lei Konstituisaun Artigu 86, katak wainhira liu ona loron neen-nulu (60), Prezidente Repúblika tenke disolve PN, la’os atu destitui PPN.“Hanesan ita hotu hatene katak Parlamentu Nasional la aprova OJE 2020 iha 17 Janeiru 2020, maka tuir artigu 86 alinea f Konstituisaun katak wainhira liu ona loron neen-nulu, maka Sua Exelénsia Presidente Republika disolve Parlamentu Nasionál. Parlamentu Nasionál hein hela desizaun refere hosi Prezidente Republika. Tanba ne’e agora la’os tenpu atu halo destituisaun ba Prezidente Parlamentu Nasionál no meza V Legislatura nian.”, klarifika Arão.Ikus, PPN hateten Timor-Leste hanesan Estadu Direitu Demokrátiku, tanba ne’e hotu-hotu tenke kumpri regra Konstitusionál sira ho rigór, atu nune’e bele garante funsionamentu Estadu ne’e tuir Konstituisaun no lei sira nebé vigora.

Dili, 12 Maiu 2020 – Prezidente Parlamentu Nasionál (PPN), Arão Noe, hateten katak akuzasaun hosi deputadu sira ne’ebé dehan PPN mak trava prosesu aprovasaun Lei Anti-Korupsaun, ne’e akuzasaun falsu. Arão Noe hato’o deklarasaun ne’e wainhira nia halo klarifikasaun hodi responde ba rekerimentu deputadu sira kona-ba Destituisaun PPN V Lejislatura. “Kona-ba Lei Anti-Korupsaun, Deputadu rekerente sira akuza Presidente Parlamentu Nasionál mak trava prosesu aprova lei ne’e, ne’e laloos no akuzasaun ne’e falsu. Tanba lei Anti-Korupsaun baixa ba Komisaun A, no iha Komisaun A ne’e Deputadu reprezentante bankada FRETILIN 4, CNRT 3, PLP 1, PD 1, KHUNTO 1 no UDT-FM 1, prosesu aprovasaun lei iha komisaun sira la depende ba Presidente Parlamentu Nasionál maibé depende ba agenda Komisaun no korum deliberasaun nian, Komisaun ida-idak organiza-an rasik autonomamente la depende ba Prezidente Parlamentu Nasional. Prezidente Parlamentu Nasionál, simu de’it relatóriu no informasaun hosi komisaun, maibé labele interfere direta ba komisaun nia servisu. Meza hein de’it aprovasaun hosi komisaun kona-ba Lei refere hodi bele baixa ba Plenária. Tanba ne’e akuzasaun ne’ebé sita laloos no la justifikadu”, deklara PPN Arão.

Dili, 12 Maiu 2020 - Prokuradór Jerál Repúblika, José da Costa Ximenes, ohin (12/5), iha Palásiu Prezidensiál Nicolau Lobato, informa ba Prezidente Repúblika, Francisco Guterres Lú Olo, kona-ba situasaun kriminalidade nasionál iha Ministériu Públiku durante estadu emerjénsia. Prokuradória kontinua hala’o nia knaar hodi prosesa kazu sira ne’ebé urjente. Durante fulan rua nia laran, situasaun kriminalidade iha nível nasionál, inklui Gabinete Sentrál Kombate Korupsaun, iha kazu hamutuk 740 iha prosesu nia laran no termina ona kazu hamutuk 649. Ba kazu membru PNTL ne’ebé tiru joven ida, iha 3 Maiu liubá, iha Likisá, arguidu agora daudaun iha prizaun preventiva.Prokuradór Jerál Repúblika relata mos kona-ba kooperasaun hosi Ministériu Públiku, PNTL no Alfandega tahan kontentór lima nakonu ho bebida alkóliku, ne’ebé nia prosesu la’o hela. Desizaun ba kazu tiru mate joven na’in-tolu iha Kuluhun fó-sai tiha ona, arguidu dahuluk hetan pena 15 anos, no arguidu daruak hetan pena ba tinan-20. Arguidu na’in rua ne’e komete krime homosiu tolu no krime homosidu tentadu ba vítima na’in-rua ne’ebé sei moris.

Dili, 13 Maiu 2020 - Konsellu Ministru hala’o sorumutu ida iha Auditóriu Kay Rala Xanana Gusmão, Ministériu Finansa, Dili. Iha sorumutu ne’e, Konsellu Ministru aprova projetu Dekretu-Lei foun ne’ebé aprezenta hosi Primeiru-Ministru (PM) Taur Matan Ruak, relativu ho alterasaun dahuluk ba Dekretu-Lei Nú. 14/2018, 17 Agostu, kona-ba Orgánika VIII Governu Konstitusionál, hodi elimina pozisaun ka pasta balu no kria hikas foun seluk. Ho ida ne’e hamosu fali Vise Primeiru-Ministru rua (2) hodi tulun PM hala’o kompeténsia respektiva, Ministru Asuntu Parlamentár no Komunikasaun Sosiál, Ministru ba Planu no Ordenamentu Teritóriu, Vise-Ministru ba Turizmu Kultural no Komunitáriu ida, Vise Ministru ba Komérsiu no Indústria ida, Vise Ministru Interiór ida, no la prevé ezisténsia Ministru Estadu. Iha remodelasaun ne’e, estrutura ka kargu ne’ebé hasai hosi VIII Governu Konstitusionál mak kargu ba Ministru Reforma Lejislativa no Asuntu Parlamentár, no Ministru Planeamentu no Investimentu Estratéjiku.

Dili, 12 Maiu 2020 - Primeiru-Ministru (PM) Taur Matan Ruak, iha Tersa ne’e (12/5), bolu Diretór Jerál Estatístika, Elias dos Santos Ferreira ba iha Palásiu Governu, hodi husu tuir kona-ba dadus uma-kain hosi Sensu Populasionál tinan 2015 no Sensu Agríkola tinan 2019, relasiona ho polítika Governu nian atu fó subsídiu $100.00 ba kada uma-kain sira iha teritóriu laran ne’ebé rendimentu kada fulan menus hosi $500.00, impaktu hosi surtu Covid-19. “Ha’u relata ba S.E. Sr. Primeiru-Ministru katak sensu Agríkola iha ona faze finalizasaun no daudaun ne’e haruka ona ba FAO iha Bangkok nune’e ita bele finaliza no publika. Liga mós ho totál uma-kain no mos total populasaun iha sensu agríkola, tanba liga ho rejistu familiar kada aldeia no Suku ba subsídiu $100.00 ba kada família. Dadus ne’e ami haruka ona ba Nasionál no daudaun ne’e kompila iha Ministériu Administrasaun Estatal (MAE)”, esplika Diretor Jeral Estatístika, hafoin enkontru ho Xefe Ezekutivu. Elias hatutan, daudauk ne’e dadus hosi Sensu agríkola no dadus hosi MAE sei kruza hamutuk hodi bele hatene nia diferensa ne’e iha ne’ebé, nune’e bele sinkroniza hamutuk hodi hetan dadus definitivu atu Ministériu Solidariedade Sosiál bele avansa ho pagamentu.

Dili, 14 Maiu 2020 – Komandante Jerál Polísia Nasionál Timor-Leste (PNTL), Komisáriu Faustino da Costa hamutuk ho Adjuntu Mateus Fenandes, ohin (14/5), iha Palásiu Prezidensiál Nicolau Lobato, hala’o enkontru regulár ho Prezidente Repúblika Francisco Guterres Lú Olo, hodi informa kona-ba situasaun seguransa iha Timor-Leste durante Estadu Emerjénsia (EE). Iha Enkontru ne’e, Komisáriu Faustino hato’o katak jeralmente situasaun la’o hakmatek. Iha parte seluk, haree ba sidadaun balu ne’ebé ladún kumpri regra EE hodi halo ezersísiu iha tasi-ibun, tanba ne’e PNTL bandu komunidade sira labele halo ezersísiu iha tasi-ibun, nune’e ema hotu nafatin kumpri regra ne’ebé Governu implementa ona ba EE liuliu distánsia sosiál.

Dili, 14 Maiu 2020 - Prezidente Tribunal Rekursu (TR), Deolindo dos Santos, ohin, hafoin hasoru malu ho Prezidente Repúblika (PR) Francisco Guterres Lú Olo, hateten katak desizaun Tribunál Rekursu kona-ba Petisaun hosi Deputadu CNRT bazeia ba kestaun prosesual, la’os méritu. Iha 11 Maiu,Tribunál Rekursu hasai nia desizaun kona-ba petisaun hosi deputadu CNRT hasoru PR. Hafoin enkontru ho Lú Olo, Deolindo ko’alia kona-ba pareser hosi Konstitusionalista Portugés, Jorge Bacelar Gouveia ne’ebé konsidera PR halo violasaun ba Konstituisaun. “Pareser ne’ebé konjunta iha prosesu ne’e nia laran. Desizaun ne’ebé fó sai iha 11 Maiu, ami la haree ba méritu. Kestaun prosesual de’it ne’ebé mak ami deside iha ne’ebá. Paraser ne’e kona-ba méritu. Ha’u mós labele profunda liu kona-ba méritu enkuantu seidauk to’o iha ne’ebá. Ita ko’alia de’it kona-ba kestaun prosesual, formalidade”, dehan Deolindo. Iha enkontru ho Xefe Estadu, Prezidente Tribunál Rekursu la ko’alia kona-ba kazu hasoru PR tanba ne’e kestaun Tribunál nian. Prezidente Repúblika apresia no husu Prezidente Tribunal Rekursu hala’o nia serbisu ho efetivu liután hafoin estadu emerjénsia.

Dili, 14 Maiu 2020 - Prezidente Parlamentu Nasional (PPN), Arão Noe, reafirma fali nia pozisaun hanesan deklara ona ba públiku iha loron 11 Maiu liubá relasiona ho situasaun politika atuál iha rai laran. Iha reafirmasaun ne’e, PPN hateten katak tuir Konstituisaun Repúblika Demokrátika Timor-Leste (KRDTL), Artigu 86 alinea f, Prezidente Repúblika (PR) nia kompeténsia mak tenke hakotu ka disolve Parlamentu Nasionál (PN) wainhira laiha formasaun governu foun ka laiha aprovasaun Orsamentu Jerál Estadu (OJE) liu loron neen-nulu no ohin loron prazu loron neen-nulu ne’e liu ona. “KRDTL Artigu 86 (f) kona-ba kompeténsia Prezidente Repúblika nian deskreve katak Hakotu ka Disolve Parlamentu Nasionál, iha kazu krize boot institusionál nian ne’ebé labele iha formasaun governu ka aprovasaun orsamentu jerál estadu nian, iha tempu naruk liu loron neen-nulu, wainhira rona tiha ona partidu politiku sira ne’ebe hetan kadeira iha parlamentu nasionál, no rona Konsellu Estadu. Bazeia ba Konstituisaun Repúblika Demokrátika Timor-Leste Artigu 86 (f) iha loron 10 Fevereiru 2020 Sua Exelensia Prezidente Repúblika Konvoka Reuniaun Meja Redonda hodi hamosu opsaun 3, inklui opsaun ida ba partidu politiku sira hodi halo movimentu politika atu forma governu foun”, informa PPN. Arão Noe hatutan tan, prazu loron neen-nulu tuir KRDTL Artigu 86 alinea f, sura hosi 17 Janeiru 2020 to’o 17 Marsu 2020. Situasaun atuál hatudu katak iha ona 14 Maiu 2020 laiha Partidu ka Koligasaun ne’ebe Forma Governu Foun ka Aprova OJE tuir rekizitu KRDTL Artigu 86 alinea f.

Dili, 14 Maiu 2020 - Prezidente Parlamentu Nasional (PPN), Arão Noe, iha nia reafirmasaun pozisaun, ohin, hateten katak tuir KRDTL prazu loron neen-nulu liu ona tanba ne’e Parlamentu Nasionál V Lejizlatura hein de’it disolusaun hosi Prezidente Repúblika (PR). “Ita ultra-pasa tiha ona prazu loron neen-nulu ne’ebe temi iha KRDTL Artigu 86 (f). Tanba ne’e Parlamentu Nasional V Lejizlatura hein de’it disolusaun hosi Sua Exelensia Prezidente Republika tuir Konstituisaun haruka”, deklara PPN. Arão dehan katak nia konsidera laiha ona dalan ba deputadu sira atu rekere destituisaun ba PPN no laiha ona fatin ba plenária. “Bazeia ba pontu sira ne’ebe temi ona nune’e, há’u, Prezidente Parlamentu Nasional Konsidera katak Laiha Ona Dalan ba Deputadu sira atu Rekere Distituisaun ba Prezidente Parlamentu Nasional ao mezmu tempu laiha ona fatin ba plenária”, deklara Arão Noe. Arão hatutan tan katak karta rekerimentu destituisaun ba PPN ne’e dirije fali ba Vise PPN, nune’e ida ne’e ilegál no la tuir regra administrativu PN nian. “Aleinde ne’e karta rekerimentu distituisaun ba Prezidente Parlamentu Nasional ne’ebe emvezde dirije ba Prezidente Parlamentu Nasional, requerente sira dirije fali ba Vise Prezidente Parlamentu Nasional, ida ne’e Kontra Rejimentu Parlamentu Nasional Artigu 17, nune’e konsidera ilegal no la tuir regra administartivu Parlamentu Nasional nian”, hatutan PPN. PPN ne’e mos hateten durante ne’e nia kontinua hala’o nia funsaun no nunka falta ka iha impedimentu, nune’e, rekerente sira nia akuzasaun katak PPN falta no iha impedimentu ne’e laloos, Ilagál no la justifikável.

Dili, 13 Maiu 2020 –Ministru Saúde iha Ezersísiu, Banofácio Maucoli informa relasiona ho sidadaun Timoroan na’in tolu, mane rua no feto ida ne’ebé halo tratamentu intensivu iha ospitál Siloam Jakarta, Indonézia. Matebian na’in-tolu ne’e la konsege salva sira-nia moris tanba moras komplikasaun, rins, aten no fuan. Bonifácio hato’o informasaun ne’e hafoin tuir enkontru Konsellu Ministru iha Kuarta ne’e (13/5), iha Auditóriu Kay Rala Xanana Gusmão, Ministériu Finansa, Dili. Na’in ida mate iha fulan Abril no rua seluk ne’e mate iha Segunda ne’e (11/5). Governu halo hela esforsu atu halo transferénsia ba mate-isin na’in rua atu lori fila mai Timor maibé Ministériu Saúde sei koopera ho Ministériu Negósiu Estranjeiru no Koperasaun, Ministériu Transporte, no mós Ministériu Interiór, sei serbisu hamutuk oinsá atu buka solusaun, karik iha posilidade bele lori mai TL. Estadu nafatin prontu, se labele estadu sei orienta atu nune’e bele hala’o de’it kargu fúnebre iha nasaun Indonézia tanba agora daudauk ita iha hela situasaun Estadu Emerjénsia nia laran. Matebian ida ne’ebé mate iha fulan ida liubá haloot ona iha Indonézia tanba Aeroportu sei taka relasiona ho Pandemia surtu Covid-19. Tanba ita aproveita aviaun ida ne’ebé sei mai halo repartilasaun ba sidadaun Indonézia ne’ebé agora atu fila hamutuk atus-ida resin, maibé sei iha hela prosesu komunikasaun nia laran tanba atu halo transferénsia aviaun tenke liuhosi Provínsia Sulawesi hafoin to’o mai iha Timór. Pasiente TL ne’ebé daudauk ne’e iha Indonézia hamutuk atus ida resin, Singapura na’in Lima, no mós balu iha Malázia.

Dili, 15 Maiu 2020 – Progresu no atualizasaun kazu surtu Covid-19 iha Timor-Leste, felizmente ohin mak loron dahuluk Timor-Leste laiha kazu pozitivu ba Covid-19. Ohin, iha konferénsia imprensa, Porta-voz SIJK Sergio Lobo, informa katak pasiente konfirmadu na’in-5 rekuperadu tan ona, nune’e provizoriamente Timor-Leste laiha kazu konfirmadu ativu. “Teste konfirmadu 24 nafatin, pasiente ne’ebé rekuperadu na’in-24 hamutuk ho rekuperadu foun 5 total 28, ita agora laiha pasiente iha vera-kruz ona. Teste negativu nafatin 855, pasiente sira ne’ebé sei hein rezultadu 435, ema ne’ebé sei iha kuarenta hamutuk 44 no ema ema ne’ebé pasa ona kuarentena 2238”, informa Sergio Lobo.

Dili, 15 Maiu 2020 – Relasiona ho subsídiu $100.00 ne’ebé Governu atu apoia ba agregadu familiár sira iha Timor-Leste, Ministériu Solidariedade Sosiál no Inkluzaun (MSSI) hamutuk ho Provedoria Diretos Humanos no Justisa (PDHJ) inklui Sosiedade Sivíl, ohin (15/5), hala'o Enkontru ida atu kordena oinsá bele involve entidade hirak hanesan PDHJ no Sosiedade Sivíl, nune'e sira mos bele hala'o observasaun direita ba prosesu pagamentu subsidiu $100.00 ba kada uma-kain iha teritóriu Timór laran tomak. Entidade sira ne’e nia involvimentu importante tebes hodi nafatin kontrola parte relevante sira ne’ebé servisu hamutuk iha prosesu pagamentu tomak hodi mantéin integridade no justisa. Enkontru refere hala'o iha Edifísiu Sentral MSSI Kaikoli, Díli.

Dili, 15 Maiu 2020 - Ministériu Saúde (MS) liuhosi Diretora Jerál Prestasaun Serbisu (DJPS), Odete da Silva Viegas, hamutuk ho Diretór Servisu Saúde Munisipiu (SSM) sira, ohin, simu ekipamentu promosaun no edukasaun saúde nian hosi embaixadór Uniaun Europeia (UE) ba Timor-Leste, Andrew Jacobs, liuhosi Organizasaun Internasionál UNICEF iha Timor-Leste. Ekipamentu hirak-ne’e mak hanesan Megaphone (TOA) 163, Speaker, Balde ho Pamletu promosaun no edukasaun saude. Tuir planu katak ekipamentu hirak-ne’e sei entrega direita ba fasilidade saúde sira iha teritoriu laran tomak hanesan SSM, Sentru Saúde Komunitaria (SSK) no mos Postu Saúde (PS) sira, hodi halo promosaun ba edukasaun saúde luta kontra Covid-19 liuliu ba populasaun sira iha área remota no extrema remota sira.

Dili, 14 Maiu 2020 - Ministru Koordenadór ba Asuntu Ekonómiku (sigla portugés, MCAE) Interinu, Fidelis Magalhães, hateten katak governu liuhosi Konsellu Ministru (KM), aprova tiha ona subsídiu ba apoiu uma-kain sira, agora hein ministériu implementadír sira atu implementa. “Konsellu Ministru (KM) aprova tiha ona medida subsidiu ba apoiu uma-kain sira, maibé ami seidauk promete data ida ba ezekusaun ba subsidiu uma-kain, tanba governu fó fiar ba iha ministériu implementadór sira mak tenke esforsu para halo implementasaun lalais,” dehan Fidelis. Tuir MCAE katak Ministériu implementador sira mak Ministériu solidariedade sosiál no Inkluzaun (MSSI), no Ministériu Administasaun Estatál (MAE), sira mak verifika dadus ba iha uma-kain sira nian. Dadus sira ne’ebé submete ona ba ministeriu, hein katak tempu badak governu sei ezekuta tuir programa ne’ebé esforsu hosi VIII Governu Konstitusionál hodi apoia subsidiu ba uma-kain sira ne’ebé merese atu hetan. Mezmu lalais ka kleur apoiu ba uma-kain sei implementa tuir prosesu atu bele tulun familia kbiit laek sira.

Dili, 16 Maiu 2020 - Espoza Prezidente Repúblika Cidália Nobre Lopes Mouzinho Guterres, liuhosi gabinete Apoiu Atividade Kónjuge – Prezidente Repúblika (sigla portugés, GAAC-PR) no Fundasaun SADIA, apoia nesesidade báziku ba komunidade kbiit-laek uma-kain 25 iha aldeia Akanunu, Mota-Kiik no Hali-Dolar suku Hera, postu-administrativu Kristu-Rei, Dili. Iha tinan ida ne’e, Timor-Leste hasoru dezastre naturál hanesan inundasaun, komunidade barak mak sai vítima, alein hosi ne’e, surtu mundiál ka Covid-19 ne’ebé halo komunidade barak la hala’o atividade, nune’e implika tebes ba sira nia moris, liuliu hán no hemu loro-loron. Tanba ne’e GAAC-PR no Fundasaun SADIA servisu hamutuk ho autoridade lokál no veterana balu rekolla dadus família kbiit-laek hodi hetan tulun no hakmaan netik sira nia nesesidade loron-loron. “Ko’alia kona-ba han no hemu, iha situasaun ida agora presiza ita lolo-liman ba malu nafatin, tantu hosi viziñu ba viziñu, sira ne’ebé iha kbiit, apoiu netik maun-alin sira ne’ebé laiha kbiit. Tanba ne’e ita nia asaun karidade no asaun solidaridade hosi maluk timoroan, organizasaun ka individu ba família kbiit-laek, atu nune’e hotu-hotu iha sentidu hanesan ba situasaun ida agora ita hasoru”, hato’o Espoza Prezidente Repúblika.

Covalima, 14 Maiu 2020 - Ministru Agrikultura no Peska (MAP), Joaquim Gusmão, Akompaña hosi Diretór Jerál MAP, Administradór Munisipiu Covalima, Komandante PNTL Munisipiu Covalima, Xefe suku, no grupu Hadomi Natureza, iha Kinta ne'e (14/5), halo Lansamentu Aktividade Kultivu Sabraka, Tanzarina ho ai-oan iha suku Taroman, postu-administrativu Fatululi, Covalima. MAP liuhosi Diresaun Ortikultura identifika fatin ekolójika iha altitude hodi dezenvolve aktividade ortikultura hanesan kuda ai-horis no kuda ai-fuan sira seluk. Covid-19 aloka osan barak oinsá mak dezenvolve Aktividade ortikultura iha faze pos-Covid atu nune'e kontinuasaun kria rendimentu ba Agrikultór sira. Totál Ai-oan ne'ebé kuda hamutuk 4600 pes hanesan Has, Rambutan, no Sabraka.Poténsia Agrikultura iha Munisipiu Covalima durante indonézia nia tempu sai hanesan sentru fornesimentu foos nian ba iha Timor-Leste. “Governu servisu hamutuk ho komunidade atu alkansa ita nia Objektivu ho ida ne'e ita servisu hamutuk hanesan parseiru entre Governu ho Komunidade”, tenik Joaquim Gusmão.

Dili, 18 Maiu 2020 - Xefe Governu Taur Matan Ruak, ohin, iha Palásiu Prezidensiál Nicolau Lobato, hateten katak preokupasaun boot ne’ebé Governu tenke tau-matan mak oinsá Covid-19 labele da’et ba komunidade sira, no oinsá halo rekuperasaun ekonómika ba ekonomia povu nian kauza hosi surtu Covid-19. “Agora ita iha problema rua ne’ebé ita tenke tau atensaun maka’as, ida mak problema Covid-19, no seluk oinsá rekupera ita-nia ekonomia, osan ba bolsu traballadór laiha, ba família sira laiha, sasán folin laiha, ida ne’e mak problema boot, entaun halo nusá mak ita reuni esforsu, para hosi sorin kombate moras ke liga ita ema nia moris hosi sorin seluk rekupera ekonomia ne’ebé destroi ita-nia família sira, para halo ita nia nasaun buras, família sira buras, oan sira fila fali ba eskola, traballadór sira hetan fali osan, taxista sira, bus no mikrolete la’o normál   fila-fali, ida ne’e mak Primeiru-Ministru nia preokupasaun, ita hotu nia preokupasaun, nasaun tomak nia preokupasaun”, tenik Xefe Governu.

Dili, 18 Maiu 2020 – Prezidente Parlamentu Nasionál (PPN), Arão Noe, ohin, iha komunikadu imprensa, deklara kona-ba aktu hirak ne’ebé Vise-PPN, Maria Angelina Lopes Sarmento, halo hodi hadau Arão nia podér nu’udar PPN. “Povu Timor-Leste iha teritoriu tomak ne’ebe há’u serví no hana’i! Ohin, há’u, Prezidente Parlamentu Nasional hakarak informa ba públiku kona-ba tentativa hadau Prezidente Parlamentu nia Podér ne’ebe halo hosi Vise Prezidente Parlamentu Deputada Maria Angelina Lopes Sarmento. Ida, Iha loron 13 Maiu 2020 Bankada Fretilin, PLP, no Khunto dirije Rekerimentu Distituisaun Prezidente Parlamentu Nasional ba fali Vise Prezidente Parlamentu Nasional. Aktu ida ne’e Viola KRDTL Artigu 99 (3), Rejimentu Parlamentu Nasional Artigu 17 kona-ba Kompetensia Prezidente Parlamentu Nasional. Rua, Konstituisaun Artigu 99 (3) hateten momoos katak Parlamentu Nasional Reuni Ordinariamente tuir Konvokasaun Prezidente Parlamentu nian. Tanba ne’e Vise Prezidente Parlamentu Maria Angelina Lopes Sarmento nia aktu sira ne’e viola KRDTL, LOFAP, Kodigu Penal, no Rejimentu Parlamentu Nasional. Tolu, Vise PPN Maria Angelina Lopes Sarmento Obriga Xefe Divizaun Apoiu Plenaria ka DIPLEN, Sr. Quintiliano Ase atu ajenda no prepara material ba plenária iha loron 18 Maiu 2020. Aktu ida ne’e viola Rejimentu Parlamentu Nasional Artigu 22 kona-ba kompetensia Vise Prezidente Parlamentu Nasional nian. Vise Prezidente Parlamentu Nasional so bele ezerse PPN nia funsaun bainhira hetan delegasaun kompetensia husi PPN tuir Rejimentu Artigu 22 nu. 3”, deklara Arão. Arão hatutan, tuir prosedimentu normál, PPN mak iha kompeténsia atu konvoka Konferénsia Líder Bankada hodi aprova ajenda ba plenária. Bainhira Líder Bankada sira aprova ona ajenda mak Prezidente halo despaixu ba DIPLEN prepara ajenda ba plenária, se laiha reuniaun líder bankada mak plenária mos laiha, nune’e, Xefe DIPLEN konsidera katak prosesu ne’ebe Vise-PPN Maria Angelina halo ne’e kontra aktu normal funsionamentu PN, nune’e devolve fila-fali despaixu refere ba Gabinete Vise Prezidente nian.

Dili, 18 Maiu 2020 – Prezidente Parlamentu Nasionál (PPN), Arão Noe, ohin iha komunikadu imprensa, informa katak Vise-PPN Maria Angelina nia aktu hodi ajenda Plenária ba loron 18 Maiu 2020 (ohin), ne’e kontra LOFAP artigu 7. “Tanba la konsege Obriga DIPLEN, Vise Prezidente Parlamentu Maria Angelina Lopes Sarmento halo despaixu ba Sekretáriu Jerál atu ajenda Plenária ba loron 18 Maiu 2020. Sekretáriu Jerál Parlamentu Nasionál Divolve Despaixu hosi Vise Prezidente Parlamentu Nasionál tanba Konsidera despaixu refere Kontra LOFAP Artigu 7. LOFAP Artigu 7 hateten katak tenke iha delegasaun kompeténsia hosi Prezidente ba Vise Prezidente Parlamentu pur eskrita molok Vise Prezidente bele toma funsaun Prezidente Parlamentu nian. Aktu sira ne’e konsidera nu’udar hahalok hadau podér ne’ebe kontra Konstituisaun da Republika, Kódigu Penál, Rejimentu Parlamentu Nasionál no Lei Organizasaun Funsionamentu Administrasaun Parlamentar”, deklara PPN. Arão reafirma tan katak Bazeia ba KRDTL Artigu 86 alinea f, PN hein disolusaun hosi Prezidente Repúblika, nune’e, PPN firme hodi defende KRDTL tuir Artigu 2 (2) katak Estadu hakru’uk ba Konstituisaun no Lei oan sira. PPN husu mos ba ema hotu atu hakru’uk no kumpri KRDTL.

Dili, 19 Maiu 2020 - Ministru Defeza no Seguransa Interinu, Filomeno Paixão iha sorumutuk ho Prezidente Repúblika, Francisco Guterres Lú Olo, hateten katak orientasaun Komandu Polísia Nasionál Timor-Leste (PNTL) nian mak tenke asegura Parlamentu Nasionál funsiona ho normalidade. PNTL asegura Parlamentu Nasionál (PN) iha parte laran no iha li’ur atu órgaun estadu ne’e bele funsiona ho normalidade.Bazeia ba ezijénsia seguransa ba deputadu sira iha plenária, intervensaun PNTL tenke hetan autorizasaun hosi Prezidente Parlamentu Nasionál (PPN), nune’e, Filomeno informa katak wainhira situasaun krime mosu iha PN laran, PNTL iha obrigasaun hodi tama atu normaliza situasaun. “Labele to’o situasaun krime, situasaun krime halo dezorden boot iha Parlamentu laran ne’ebé impede funsionamentu Parlamentu nian, ami iha obrigasaun ba atu normaliza situasaun ne’e para Parlamentu funsiona fila-fali”, informa Filomeno Paixão Paixão fiar katak PN bele funsiona fila-fali no líder sira sei rezolve situasaun polítika atuál. Tanba ne’e, Ministru ne’e husu ba populasaun atu hakmatek iha fatin no fiar ba lideransa nasaun nian no labele kahur problema polítiku nian. Lideransa nasaun ne’e nian iha kapasidade atu rezolve krize tanba Timor-Leste hakat liu tiha ona krize sira seluk ne’ebé akontese iha pasadu.

Manufahi, 18 Maiu 2020 - Tuir observasaun iha segunda ne’e (18/05), impaktu udan durante besik semana ida iha parte tasi-mane prejudika ligasaun transporte postu fatuberliu ba iha kapitál munisipiu Manufahi paradu Totál. Situasaun ne akontese tanba ponte mota we-au entre suku Fatukahi ho suku Klakuk postu Fatuberliu ne’ebé sobu atu halo fali konstrusaun iha tinan 2012 maibé paradu to’o ohin loron hodi difikulta movimentasaun komunidade nian.

Manufahi 19 Maiu 2020 - Xefe Aldeia Uma-Boot Suku Luka Munisipiu Vikeke, Salvador Pinto iha Segunda ne’e (18/05) hateten kada tinan komunidade iha aldeia uma-boot suku Luka korenti mota Wenunuk sempre estraga komunidade nia ai-horis iha to'os ho Natar tanba ponte mota Wenunuk ne'ebé ho kondisaun kloot korenti mota naresin hodi sobu komunidade nia ai-horis, lori animál hakiak inklui impede movimentu transporte públiku diresaun Vikeke-Manatuto. Salvador informa mos katak lideransa komunitária hato'o ona pedidu ba Ministériu Obras Públiku atu halo kontrusaun ba ponte wenunuk maibé halo de’it manutensaun hodi hamoos de’it ai-loron no tahu tén, ho kondisaun ne’e komunidade sira mak hetan konsekénsia kada tinan wainhira mosu udan-boot. Entretantu, tuir observasaun iha ponte mota Wenunuk korenti mota nakonu to'o ponte leten no estrada hodi impede movimentu transporte públiku parte tasi mane nian.

Dili, 19 Maiu 2020 - Universidade Nasionál Timor Lorosa’e (UNTL) nia estudante sira kumpri regra Estadu Emerjénsia (EE) nian, ho esforsu oioin hodi partisipa prosesu aprendizajen ho distánsia, bazeia ba maneira ne’ebé dosente ida-idak aplika, mezmu liña internet lentu, liuliu iha área rurál sira. Estudante Fakuldade Edukasaun, Arte no Umanidade (sigla portugés, FEAH), Departamentu Dalen Tétun, Eufrasia Barnabe de Jesus Freitas, hateten katak nia partisipa aula via online tuir dosente sira-nia maneira maibé liña internet la’o ladún di’ak no nafatin ho inisiativa buka meiu hodi partisipa aula. “Aula online la’o ho di’ak maske liña internet ladun kobre ho di’ak iha aréa rurál, hanesan iha ami-nia Suku Makalaku Postu-Administrativu Kelikai, ami tenki la’o buka liña internet hodi partisipa aula bazeia ba oráriu”, dehan Efrasia via telefone.Estudante ne’e hatutan liga ho liña internet ne’ebé iha, nu’udar estudante obriga buka ho distánsia dook hosi uma atu hetan asesu ba aula ho di’ak. Entretantu, estudante Fakuldade Enjeñaria, Siénsia no Teknolojia, Departamentu Enjeñaria Informátika, hateten via telefónika katak sira partisipa aula liuhosi Google Classroom no WhatsApp tuir dosente ida-idak nia maneira.“Ami partisipa prosesu apredizajen liuhosi Google Classroom, tanba matéria dosente sira tau iha ne’ebá, hafoin ami loke no haree tiha. Wainhira liña internet susar entaun ami tenke husu pergunta ruma liuhosi ami-nia grupu WhatsApp”, dehan Gabriel. Estudante refere konta tuir nia esperiénsia katak iha nia suku liña internet laiha, ho pasiénsia tenke ba fali Suai-Vila hodi hetan asesu ba aula via online maske la’o dook, tanba lakohi lakon matéria iha ámbitu EE.

Dili, 20 Maiu 2020 – Prezidente Repúblika (PR) Francisco Guterres Lú Olo, ohin, iha mensajen ne’ebé hato’o ba povu tanba laiha serimonia komemorasaun 20 Maiu, hateten katak ho problema ne’ebé Timor-Leste hasoru hanesan udan-boot hodi rezulta inundasaun no Covid-19 ne’ebé tama iha ita-nia rain, nune’e PR deside fó fiar nafatin ba VIII Governu no Primeiru-Ministru (PM) Taur Matan Ruak hodi hala’o nafatin knaar atu rezolve problema hirak ne’e. “Tinan ida ne’e ita hahú kedas ho problema ne’ebé afeita mandatu VIII Governu, ne’ebé harii ho maioria parlamentár ida mai hosi aliansa partidu tolu, CNRT, PLP no KHUNTO, ne’ebé manán eleisaun antesipada, iha 12 Maiu 2018. Biar maioria parlamentár bele garante estabilidade governativa, mosu hosi maioria ne’e duni hahalok ida ne’ebé hatudu relasaun frájil ida, katak relasaun ne’e la metin entre sira. Tanba Orsamentu Jerál Estadu 2020 la pasa iha Parlamentu Nasionál, situasaun foun ida ne’e komplika Estadu tomak nia funsionamentu no afeita mos Povu nia moris. Entretantu, iha 13 Marsu 2020 ita hasoru konsekénsia aat tebes hosi udan-boot no bee-sai iha Dili. Família liu rihun haat mak afeitadu. Bee lori no hamate Timor-Leste nia oan klosan ida. Iha 21 Marsu 2020, Ministériu Saúde fó sai notísia katak Covid-19 tama tiha ona Timor-Leste. Tanba ita la preparadu, ita hotu preokupa ho notísia aat ida ne’e. Nune’ e, ita hotu nia atensaun fila ba oinsá proteje-an no proteje ita-nia Povu hosi moras ne’e enkuantu ita hotu buka mos haree oinsá tau-matan lalais ba populasaun afeitadu hosi udan-boot no bee-sa’e iha Dili no munisípiu sira seluk. Iha kontestu ne’e mak ha’ u deside fó fiar nafatin ba VIII Governu no Primeiru-Ministru atu hala’o nafatin sira-nia knaar”, informa Lú Olo.

Dili, 20 Maiu 2020 – Iha loron Restaurasaun Independénsia 20 Maiu ida ne’e, laiha serimónia komemorasaun tanba atu prevene Covid-19 da’et, Prezidente Repúblika (PR) Francisco Guterres Lú Olo hato’o de’it mensajen ba povu sira. Iha nia mensajen ne’e hateten katak maske Governu salva ona povu nia moris hosi moras Covid-19, maibé ekonomia ita Timor-Leste la buras. “Semana oin, Estadu Emerjénsia ba daruak sei ramata. Maibé, Prezidente-Repúblika hakarak fó hanoin fila-fali alerta ne’ebé Organizasaun Mundiál Saúde fó-sai katak vírus corona ne’e sei la lakon iha tempu badak. Ita tenke matan-moris nafatin, liuliu tamba seidauk iha vasina atu ida-idak bele hasees-an hosi moras Covid-19. Maske iha faze ida ne’e, ita konsege salva Povu nia moris, maibé ita-nia ekonomia la buras. Prezidente-Repúblika konxiente katak ita-nia atividade ekonómika ladún la’o, ita-nia produtu internu brutu mós tún. Relatóriu anuál hosi ita-nia Banku Sentrál fó-sai katak ita-nia ekonomia hahú sa’e uitoan iha tinan kotuk maibé, iha tinan ida ne’e, tun ba pursentu ida (1%). Ekonomia tun tamba fatór lubun ida, hanesan Orsamentu Jerál Estadu xumba iha Parlamentu Nasionál no obriga Estadu moris ho rejime duodésimu de’it. Udan-boot ne’ebé afeita uma-kain lubuk ida iha kapitál Dili no iha munisípiu balun, maluk barak tenke hapara sira-nia atividade fila-liman hodi bele hadook-an hosi moras Covid-19. Fatór sira ne’e hotu afeta tebes ita-nia ema-sira ne’ebé moris hosi sira-nia negósiu ki’ik, médiu no boot. Ho rendimentu ne’ebé ki’ik ka menus, família sira lakon kbiit hodi sosa ai-hán no produtu sira seluk ne’ebé presiza loro-loron”, dehan Lú Olo. Lú Olo hatutan katak haree ba situasaun susar ida ne’e, mak VIII Governu aprova no hahú ona implementa Pakote Ekonómiku, ho kuaze dólar millaun atus ida limanulu, hodi responde ba moras Covid-19 no estragus hosi udan bo’ot foin lalais ne’e nia konsekénsia ba Povu, iha aspetu ekonómiku-sosiál.

Dili, 20 Maiu 2020 – Prezidente Repúblika (PR) Francisco Guterres Lú Olo, iha nia mensajen ba povu kona-ba Restaurasaun 20 Maiu, ohin, hateten katak partidu tolu hanesan PLP, KHUNTO no FRETILIN buka malu rasik no hetan maioria ho asentu parlamentár 36, hodi deklara sira-nia apoiu tomak ba VIII Governu hamutuk ho Primeiru-Ministru Taur Matan Ruak, nune’e sei reforsa kontinuidade no estabilidade VIII Governu Konstitusionál. “Ita hotu bele haree katak partidu sira ho asentu parlamentar mak buka malu rasik hodi hetan solusaun ba krize institusional ne’ e. Prezidente Repúblika la tama iha relasaun partidu sira nian. Iha prosesu ida ne’e mak mosu faktu sira ne’ebé iha relevánsia konstitusionál ba Prezidente Repúblika foti dezisaun polítika ida ke boot, finál no vinkulativu, atu demite ka la demite Governu, atu disolve ka la disolve Parlamentu Nasionál. Hosi prosesu ne’e mosu maioria parlamentar foun ida ho partidu polítiku tolu ho asentu parlamentar mak PLP, KHUNTO, no FRETILIN. Maioria ne’e, ho deputadu 36, deklara ona sira-nia apoiu tomak no metin ba VIII Governu Konstitusionál no Primeiru-Ministru General Taur Matan Ruak. Faktu ida ne’e apoia kontinuidade no fó estabilidade ba VIII Governu Konstitusionál. Faktu ida hanesan ne’e mak relevánsia konstitusionál ba dezisaun polítika hosi Prezidente Repúblika atu fó konfiansa ba VIII Governu hodi ukun to’o mandatu ramata, iha tinan 2023”, dehan PR. PR hatutan katak Deputadu sira iha Parlamentu Nasionál reprezenta povu tomak. Sira-nia devér mak buka kontribui didi’ak ba funsaun lejislativa, fiskalizasaun no desizaun polítika ne’ebé Konstituisaun Repúblika haruka.

Dili, 21 Maiu 2020 – Primeiru-Ministru (PM) Taur Matan Ruak, ohin, iha Palásiu Prezidensiál Nicolau Lobato, informa ba Prezidente Repúblika, Francisco Guterres Lú Olo katak Konsellu Ministru sei halo kalendarizasaun ba aprezentasaun Orsamentu Jerál Estadu ba tinan 2020 no 2021 ba Parlamentu Nasionál. Taur Matan Ruak hateten katak nasaun labele kontinua funsiona ho baze duodésimu. Ho restabelesimentu normalidade iha Parlamentu Nasionál Governu sei aprezenta Orsamentu Jerál Estadu (OJE) ba tinan 2020 no 2021. “Primeiru hanesan Governu kongratula Parlamentu tanba ultrapasa diverjénsia. Ultrapasa problema sira ne’ebé eziste, infelizmente iha problema uitoan mais hanesan baibain ita dehan bee kuandu fakar ona, ita lalika tanis tuir bee ida fakar ne’e, ita haree fila-fali, nusá mak aban ne’e ba oin”, hateten Taur Matan Ruak.

Dili, 21 Maiu 2020 – Primeiru-Ministru Taur Matan Ruak, ohin, hatama tiha ona lista naran membru Governu foun no lei orgánika ba Prezidente Repúblika hodi hein kalendáriu hosi Xefe Estadu ba tomada pose. Xefe Governu kongratula populasaun tomak tanba hatudu maturidade polítika ida ne’ebé aas tebes no sai orgullu boot ida. Taur Matan Ruak husu mos atu povu tomak kontinua hatudu nia sivizmu iha tempu oin mai. Iha parte seluk, kona-ba pakote ekonómiku ne’ebé aprovadu hodi fó tulun ba populasaun iha ámbitu implementasaun estadu emerjénsia, maske hasoru obstákulu oioin maibé iha tempu badak Primeiru-Ministru fiar katak sei implementa.

Dili, 22 Maiu 2020 - Diretór Jerál Protesaun Sivíl (DJPS), Superientendente Polísia, Ismael da Costa Babo hamutuk ho Diretór Diresaun Nasional Prevensaun Konflitu Komunitáriu (DNPKK), António Viegas konvoka enkontru ho pontu fokál servisu DNPKK hosi munisípiu 12 inklui RAEOA iha salaun Ministériu Interiór durante loron rua (21-22/05). Iha enkontru ne’e, Diretór Jerál Protesaun Sivíl (DJPS), orienta Pontu Fokál Servisu Prevensaun Konflitu nível munisipál sira atu servisu hamutuk ho autoridade lokál no tékniku Ministériu Solidaridade Sosiál no Inkluzaun (MSSI)iha prosesu pagamentu $100 ba kada uma-kain. “Ita boot sira hanesan Pontu Fokál Servisu Prevensaun Konflitu atu servisu hamutuk hodi kontribui prevensaun ba COVID-19 iha Estadu Emerjénsia. Ho subsídiu ne’ebé Governu atu fahe ba populasaun eziji ita bo’ot sira atu marka prezensa atu apoiu fó solusaun ba komunidade bainhira mosu konflitu ka dezentendimentu ruma” haktuir DJPS, Ismael da Costa Babo. Diretór Jerál husu ba funsionáriu sira ne’ebé servisu iha área prevensaun no rezolusaun konflitu atu labele prátika interese polítika no arte marsiál iha knaar fatin.

DILI, 22 Maiu 2020 - Ministru Obras Públikas (MOP), Salvador Pires, hafoin simu informasaun kona-ba inundasaun tanba udan-boot, orienta kedas ekipa tékniku Diresaun Jerál Obras Públikas (sigla portugés, DGOP) no Institutu Jestaun Ekipamentu (sigla portugés, IGE) hodi destaka ba kosta súl inklui munisípiu Lautén hodi halo atendimentu emerjénsia no halo levantamentu dadus ba inundasaun no estragus iha munisípiu sira ne'ebé kauza hosi udan-boot. Hafoin udan-boot durante loron rua hahú hosi 21 to’o 22 Maiu, Kosta Súl munisípiu Kovalima, Manufahi, Manatuto, Vikeke inklui Lautém iha estragus barak ba estrada no ponte sira inklui komunidade nia rezidénsia no sasán barak. Nune'e, ekipa DGOP no IGE halo atendimentu emerjénsia hodi bele normaliza hikas movimentasaun komunidade nian inklui movimentu transporte públiku no privadu.

Lautén, 23 Maiu 2020 - Ministériu Obras Públikas (MOP), liuhosi Diresaun Jerál Obras Públikas (sigla portugés, DGOP) no Unidade Manejamentu Projetu (PMU) orienta kompañia CBMI hodi halo normalizasaun ba ponte Verukoko ne'ebé kotu ka tohar iha postu administrativu Lautén, munisípiu Lautén, tanba kompañia refere mak daudauk ne'e kaer hela projetu estrada Baukau-Lautén. Servisu normalizasaun ne'e hala'o iha hori-kalan tomak (22/05) no ohin kontinua halo servisu normaliza no garante movimentasaun iha fatin refere. Ponte Verukoko ne'e liga ba postu administrativu Lospalos Vila, tanba ne'e liuhosi normalizasaun ne'e importante hodi bele fasilita movimentasaun komunidade no transporte públiku no privadu iha fatin refere.

Dili, 22 Maiu 2020 – Primeiru-Ministru (PM) Taur Matan Ruak sente haksolok tebes ho povu sira-nia komportamentu relasiona ho situasaun polítika sira ne’ebé akontese iha loron hirak liubá. “Ha’u aproveita kongratula populasaun tomak. Ha’u kontente loos haree joven sira-nia komportamentu, inan-aman sira-nia komportamentu iha relasaun ho situasaun sira hanesan ne’e, no hakarak hateten katak ha’u orgullozu loos halo pare ezekutivu ida ne’e, lidera país ida ne’ebé nia sidadaun esklaresidu tebes, sivízmu tebes, ha’u orgullozu loos no parabéns ba povu Timór”, dehan Taur. Taur Matan Ruak mos husu atu hotu-hotu nafatin kontinua ho komportamentu di’ak ne’e, hodi ida-idak bele hala’o knaar tanba buat ne’ebé aat nunka halibur ita. “Kontinua nafatin hanesan ne’e, ida-idak halo nia serbisu hanoin katak buat ne’ebé aat nunka halibur ita, ida ne’ebé di’ak sempre halibur ita, hametin ita-nia nasaun, hametin ita-nia unidade ne’e importante tebes”, hatutan Taur. PM hato’o lia hirak ne’e hafoin  hala'o enkontru ho Prezidente Repúblika iha Palásiu Prezidensiál, iha 21 Maiu 2020.

Dili, 22 Maiu 202- Ministru Saúde Ezersísiu (MSE) Bonifácio Maucoli, partisípa iha reuniaun inter-ministériál ne’ebé lidera hosi Primeiru Ministru (PM) Taur Matan Ruak, iha Edifisiu Ministériu Finansas (MF), Kampung-Alor, Dili hodi kolia kona-ba pontu prinsipais ba sala situasaun emerjénsia ne’ebé Governu estabelese ba segundu periodu relasiona ho COVID -19 ne’ebé sei remata iha semana oin. MSE hateten, “Ohin sala de situasaun mai aprezenta atu estende tan Estadu Emerjensia (EE) maibé depende mós ba desizaun hosi Konsellu-Ministru (KM) iha semana oin. Iha tempu badak mós sei halo pagamentu ba óteis hirak ne’ebé utiliza ba kuarentena, kompañia fornesedór hahán, izolamentu no seluk-seluk tan [...]”.

Dili, 23 Maiu 2020 - Partidu CNRT liuhosi konferénsia imprensa ne'ebé hala'o iha Sede Nasionál Bairro dos Grilhos, Dili, husu membru Governu indijita hosi partidu CNRT atu kumpri orden partidu nian hodi rezigna-an hosi VIII Governu Konstitusionál. "Partidu hori kalan ho estrutura CPN, CDN, estrutura Massa ho estrutura munisípiu, desidi ohin 23 Maiu, sei fó sai ami nia pontu da situasaun haat ne'ebé partidu sei afirma nia-an hodi lao ba oin. [...] Primeiru ajenda, membru governu sira ne'ebé indijita hosi partidu, sei kumpri orden partidu nian nebe ami fó sai tiha ona iha dia 30 Abril de 2020 [...] atu a partir dia 25 CNRT husu ba membru governu sira hodi hola desizaun atu husik oitavu governu [...]", dehan Tomas Cabral iha Konferénsia Imprensa.

Indonézia, 23 Maiu 2020 – Governu Privínsia Nusa Tenggara Timur (NTT), informa katak kazu pozitivu Covid-19 aumenta tan na’in-tolu iha Sesta ne’e (22/5). Kazu pozitivu sira ne’e maioría infektadu hosi transmisaun lokál. “Na’in rua hosi sidade Kupang no ida seluk hosi distritu Timor Sentrál Súl (sigla Indonéziu, TTS)”, dehan Diretór Saúde Provínsia NTT Dominggus Minggu Mere, iha Kupang, iha Sesta kalan liubá. Dominggus informa mos katak to’o Sesta ne’e (22/5) kazu pozitivu ba Covid-19 iha NTT sa’e ba na’in-82. Na’in-6 mak rekuperadu no na’in-1 mak mate. “Oras ne’e pasiente na’in-75 mak hetan hela tratamentu”, klarifika Dominggus. Tuir informasaun katak parte médiku sira hein hela rezultadu teste hamutuk 586 hosi laboratóriu.

Dili, 23 Maiu 2020 – Prezidente Partidu CNRT Xanana Gusmão, iha konferénsia imprensa ne’ebé halo iha sede CNRT iha Sexta ne’e (23/5), hateten katak pilár haat ne’ebé eziste iha Timor-Leste ohin loron la obedese ba lei sira inklui mos Justisa, nune’e hatudu katak lei la vale ona. “Pilár haat ne’ebé kaer hela ita-nia rain, ita-nia estadu, tuir ita-nia tradisaun dehan ai-riin haat ba uma-lulik Timór ne’e susar, hotu-hotu nakdoko. Ita hein hela katak justisa bele sai hanesan ai-riin ida ne’ebé metin uitoan maibé justisa mos hatudu ona katak ita atu la fiar tiha ba lei. Ami partidu CNRT  respeita juíz sira, respeita doutór sira iha ne’ebá ne’e ami hakru’uk tebe-tebes maibé ho sira-nia hatudu ba ami lei iha timor ne’e mak ami la fiar tiha de’it ona”, dehan Xanana Gusmão. Iha parte seluk, Xanana mos husu ba militante partidu CNRT iha Timor laran tomak atu túr hakmatek hodi rezolve problema ne’e tuir konstituisaun la’os ho manifestasaun ka violénsia.

Dili, 25 Maiu 2020 -  Governu liuhosi Reuniaun Ekstraordináriu Konsellu Ministru iha Palásiu Governu, desidi hodi husu ba Prezidente Repúblika atu estende tan ba loron tolu-nulu (30) Estadu Emerjénsia (EE) ne'ebé sei remata iha 27 Maiu. Nesesidade ba ekstensaun EE ne'e iha relasaun ho evolusaun kazu Covid-19 rejistadu hosi nasaun viziñu Indonézia, liu-liu kazu iha Timor Osidentál (sigla Indonézia, NTT) ne'ebé fronteira terestre ho Timor-Leste. Nune'e ,ejizi Governu tenke aplika medida ekstraordinária ruma hodi bele trava pandemia refere atu evita transmisaun mai iha teritóriu nasionál.

Dili, 25 Maiu 2020 - Deputadu sira kestiona kona-ba apoiu ka subsídiu sira ne’ebé mak Governu promete atu ajuda populasaun no mos estudante sira iha nasaun seluk maibé to’o agora seidauk implementa. Preokupasaun ne’e hato'o hosi Deputadu sira iha Segunda-Feira ne’e (25/5) iha plenária ne'ebé dijiji hosi Prezidente Parlamentu Nasionál foun, Aniceto Guterres iha uma fukun Parlamentu Nasionál. Hatan ba preokupasaun hosi deputadu sira, Sekretáriu Estadu ba Komunikasaun Sosiál, Mericio Juvenal "Akara", hateten katak apoiu ka subsídiu ba populasaun no mos estudante sira iha rai liur, ministériu relevante sira halibur ona dadus no iha tempu besik sei implementa ka halo pagamentu. Deputadu sira mos ko’alia kona-ba situasaun estadu emerjénsia liga ho pandemia Covid-19, haree ba nasaun viziñu sei iha hela zona mean, ho nune’e husu atu bele hare no deside atu estende karik tenki fó fleksibilidade ba komunidade hodi buka moris no importante mak taka nafatin fronteira sira.

Dili, 25 Maiu 2020 - Deputadu sira agradese ba populasaun no mos juventude sira hotu ne’ebé fo ona kontribuisaun ho maturidade polítika hodi mantein situasaun kalma mezmu mosu asaun polítika iha Parlamentu Nasionál (PN). Agradesimentu ne’e deputadu sira hato’o iha Segunda ne’e (25/5), iha PN. Aléin hosi ne’e, deputadu sira kestiona mos situasaun inundasaun ne’ebé mak akontese iha munisípiu sira hodi estraga populasaun sira-nia hela-fatin, to’os no natar, no mos halo estrada no ponte sira kotu hodi difikulta transporte sira-nia movimentu iha munisípiu sira, nune’e, husu Governu fó atu apoiu urjente ba vítima sira. Relasiona ho preokupasaun ne’e, Sekretáriu Estadu ba Komunikasaun Sosiál, Mericio Juvinal, hateten, inundasaun ne’ebé mak estraga komunidade nia hela-fatin, ai-horis no mos estraga ponte sira, ekipa hosi Ministériu Obras Públikas halo hela atendimentu. Informasaun sira seluk sei enkamiña ba Ministériu relevante hodi tau iha konsiderasaun.

Dili, 26 Maiu 2020 - Prezidente Autoridade RAEOA-ZEESM, José Luís Guterres, simu apoiu umanitáriu hosi kompañia Pertamina Indonézia, ne’ebé entrega direita hosi Embaixadór Indonézia ba Timor-Leste, Sahat Sitorus, iha Gabinete RAEOA-ZEESM, Faról, Dili. Apoiu ida ne’e nu’udar jestu solidariedade hosi Pertamina ba Povu Atoni, liuliu ba kbiit-laek sira ne’ebé enfrenta hela hamlaha, afeita hosi Covid-19. Sasán ne’ebé simu mak hanesan foos hamutuk saku 100, mina ho marka bimoli kaixa 17, supermi kaixa 100, no tanki fase-liman ida. José Luis Guterres agradese tebes ba apoiu hirak ne’e tanba bele hakmaan kbiit-laek sira-nia susar hodi sustenta sira-nia moris durante Períodu Estadu Emerjénsia. Iha parte seluk, Sahat Sitorus afirma katak apoiu ne’e relasiona ho pandemia Covid-19, ne’ebé difikulta komunidade sira atu hala’o atividade ekonómika ba sira-nia moris, ho ida ne’e nu’udar ema umanu prontu atu apoia kbiit-laek sira iha Oekusi.

Manufahi, 26 Maiu 2020 - Ekipa Komité Jestaun Risku Dezastre Naturál munisípiu Manufahi rekolla ona dadus provizóriu komunidade uma-kain hamutuk 470 ne’ebé afeitadu hosi inundasaun kauza hosi udan-bo’ot iha parte tasi-mane iha Sesta liubá (22/05). Kordenadór Jestaun Dezastre Munisípiu Manufahi, Elezito da costa Machado, ohin, relata katak hosi totál komunidade uma-kain 470 ne’e, uma-kain 242 iha postu-administrativu Alas mak seidauk halo verifikasaun, no komunidade uma-kain 228 halo ona verifikasaun kompostu hosi postu-administrativu Same iha Suku Betanu iha uma-kain 130 no uma-kain 20 mak hetan ona apoiu emerjénsia, iha postu-administrativu Fatuberliu uma-kain 59 no postu-administrativu Alas uma-kain 39 verifika ona. Elezito esplika katak totál dadus provizóriu uma-kain 470 ne’e ekipa verifikasaun relata ona ba Sekretáriu Estadu Protesaun Sivíl, iha segunda ne’e (25/05), no tuir planu Sekretáriu Estadu Protesaun Sivíl sei distribui apoiu emerjénsia ba faze dahuluk nian ba komunidade uma-kain 100 no komunidade sira seluk sei halo distribuisaun iha faze tuir-mai tanba limitasaun transporte. Kordenadór jestaun dezastre munisípiu Manufahi ne’e realsa katak komunidade uma-kain 470 ne’e aléin hosi sira-nia uma bee tama inklui sira nia ai-horis no lago ikan nian mós hetan estragus hosi inundasaun ne’e.

Dili, 26 Maiu 2020 - Prezidente Repúblika (PR), Francisco Guterres Lú Olo, ohin iha Palásiu Przidensiál Nicolau Lobato, Dili, hafoin rona hanoin ne’ebé favorável ba pedidu Governu hosi Konsellu Superiór Defeza no Seguransa (KSDS) no Konsellu Estadu haruka mensajen ba Parlamentu Nasionál (PN) husu autorizasaun ba estensaun Estadu Emerjénsia (EE). Mensajen datoluk hosi PR husu autorizasaun PN ba estensaun EE ba periodu foun durante loron-30, sei hahú hosi kinta-feira oras 00:00, 28 Maiu to’o sexta-feira oras 00:00, 27 Juñu 2020. Implementasaun EE ba loron-30 ba oin sei suspende parsialmente direitu no garantia balu hanesan sirkulasaun internasionál, liberdade ba sirkulasaun no fixasaun rezidénsia iha pontu ne’ebé de’it iha teritóriu nasionál no direitu ba rezisténsia. Timor-Leste rasik deklara tiha ona laiha kazu konfirmadu ba Covid-19 tanba ema na’in-24 hotu-hotu rekuperadu no la hamate ema ida, maibé, ne’e la signifika Timor-Leste livre ona hosi Covid-19. Prezidente Repúblika sei deklara EE ba períodu foun bainhira hetan autorizasaun hosi PN.

Dili, 27 Maiu 2020 - Xefe Estadu Maiór Jenerál F-FDTL, Lere Anan Timur, husu ba Veteranu sira atu apoia líder nasionál sira buka solusaun hakotu impase polítika ne’ebé nasaun infrenta no evita halo deklarasaun sira ne’ebé bele fahe povu, hodi ema seluk aproveita kria instabilidade iha rai-laran. Lere hato’o ida ne’e, hafoin hala’o audiénsia semanál ho Prezidente Repúblika, Francisco Guterres Lú Olo, ohin iha Palásiu Prezidensiál Nicolau Lobato, Dili. “Ha’u husu nafatin, liuliu, ba ema veteranu sira, rezisténsia nia ema, lalika kaer polítika fahe ema. (...) Ita mak komesa halo buat ne’e, ema seluk bele aproveita. Ne’e mak ha’u apela ba maluk rezisténsia nia ema, atu kuidadu wainhira ita atu toma pozisaun ruma”, hateten Lere Anan Timur. Jenerál F-FDTL ne’e hatutan, atu labele tau kanuru tohar ba líder rezisténsia sira-nia problema, maibé presiza kontribui hodi rezolve. “Ita lalika hatama kanuru tohar ba ita-nia maun sira-nia problema. Ita ajuda rezolve sira-nia problema labele halo todan tan problema ne’e. Ita ajuda apela ba ita-nia maun sira atu sai mos solusaun ba problema”, hatutan Majór-Jenerál Lere Anan Timur.

Dili, 27 Maiu 2020 – Parlamentu Nasionál (PN) aprova pedidu estensaun Estadu Emerjénsia (EE) hosi Prezidente Repúblika (PR) ho votu á favór 40 no kontra 1. “atu anunsia rezultadu votasaun ninian, hosi prezensa Deputadu sira nian prezente na’in-41, rezultadu votasaun à favór 40, kontra 1, abstensaun 0. Nune’e autorizasaun ba renovasaun deklarasaun Estadu Emerjénsia aprovadu.”, informa PPN Aniceto Guterres. Aniceto hatutan katak Parlamentu Nasionál hasai ona autorizasaun tuir pedidu Prezidente Repúblika nian atu estende EE ba loron 30 tan.

Dili, 27 Maiu 2020 – Parlamentu Nasionál (PN) halo diskusaun kona-ba pedidu estensaun Estadu Emerjénsia (EE) hosi Prezidente Repúblika (PR), maibé iha diskusaun refere la marka prezensa hosi Deputadu sira Bankada CNRT na’in-21, UDT/FM 2 no PUDD 1. Maske laiha prezensa hosi deputadu sira Bankada tolu refere nian, maibé PN nafatin halo votasaun ba pedidu refere no hetan aprovasaun ho votus afavór 40, votu kontra ida hosi Deputadu Bankada PD, António da Conceiçao. Ho rezultadu refere, permite PR atu dekreta EE datoluk ne’ebé sei hahú hosi 28 Maiu to’o 26 Juñu 2020.

Indonézia, 27 Maiu 2020 – Númeru kazu pozitivu virus Corona foun iha Indonézia kontinua aumenta nafatin loro-loron, nune'e mos númeru ema ne'ebé mate. Tuir dadus ofisiál ne’ebé fó sai hosi autoridade responsável ba Covid-19 iha Indonézia katak, to’o ohin loron, kazu pozitivu ba Covid-19 iha Indonézia hamutuk 23.851, Ema nian 6.057 mak rekupera ona no ema ne'ebé mate ona hamutuk na’in-1.473.

Dili, 27 Maiu 2020 - Primeiru-Ministru (PM) Taur Matan Ruak, hato’o parabéns ba Deputadu Aniceto Guterres ba asumi kargu foun nu’udar Prezidente Parlamentu Nasionál (PPN), iha okaziaun plenária ekstraordinária diskusaun ba ekstensaun Estadu Emerjénsia (EE) ba datoluk iha uma fukun Parlamentu Nasionál (PN). PN nu'udar segundu órgaun soberania ne'ebé ho PPN foun ne'e bele normaliza hikas ninia funsionamentu nune’e bele tau matan ba atividade governasaun nian. Iha fatin hanesan Xefe Governu lamenta tebes ho auzénsia Deputadu sira hosi Bankada CNRT iha debate estensaun EE ba datoluk nian maibé Xefe Governu fiar katak CNRT bele fó kontribuisaun nafatin tuir mandatu ne’ebé Konstituisaun fó no konfiansa ne’ebé povu fó.

Dili, 28 Maiu 2020 – Hafoin dekreta tiha Estadu Emerjénsia (EE) Datoluk horiseik hosi 28 Maiu to’o 26 Juñu 2020, nune’e, ohin, Prezidente Repúblika (PR) Francisco Guterres Lú Olo, iha nia mensajen, husu ba ema hotu-hotu atu kompreende tanba sá nia foti desizaun estende EE datoluk. “Ha’u husu líder politiku sira, organizasaun ne’ebé deit no sidadaun ida-idak, atu kompreende tanba sá Prezidente Repúblika foti desizaun ne’e, atu bele simu ho laran ksolok no hakmatek”, dehan PR Lú Olo. Lú Olo hateten mos katak promulgasaun EE datoluk ne’e tanba PR nia prioridade mak atu salva povu nia moris no sai nu’udar Prezidente ida ba ema hotu-hotu. “Deklarasaun renova Estadu Emerjensia daruak nia objetivu boot liu mak hasees risku hetan moras foun ne‘e ka hetan corona vírus ne’ebé identifika ona nu’udar kauza ba moras Covid-19. Salva Povu nia vida mak ha’u-nia prioridade dahuluk nu’udar Prezidente hotu-hotu nian no ba ema hotu.Tamba ne’e mak ha’u renova dala tan Estadu Emerjénsia”, dehan PR Lú Olo.

Dili, 28 Maiu 2020 – Prezidente Repúblika (PR) Francisco Guterres Lú Olo, ohin hato’o mensajen ba povu relasiona ho estensaun EE datoluk no hateten katak Tribunál sira no Provedoria Direitu Umanu no Justisa nafatin hala’o kompeténsia no funsaun maibé tenke kumpri norma konstitusionál ne’ebé regula EE. Tanba ne’e, PR husu atu ema hotu bele hato’o nafatin keixa ruma ba tribunál durante EE wainhira sente afeitadu hosi hahalok inkonstitusionál ka ilegál ruma. “Ba períodu Estadu Emerjénsia datoluk ne’e, tribunál sira sei hala’o nafatin sira-nia kompeténsia no funsaun sira, maibé presiza mós kumpre norma konstitusionál no legál sira ne'ebé mak regula Estadu Emerjénsia. Durante Estadu Emerjénsia, sidadaun sira iha direitu nafatin atu hetan asesu la’os de’it ba tribunál sira maibé mós ba Provedór Direitus Umanus no Justisa, tuir lei jerál kona-ba sira-nia direitus, liberdades no garantias. Sidadaun sira bele hato’o keixa bainhira sente afetadu hosi hahalok inkonstitusionál ka ilegál ruma”, dehan PR Lú Olo.

Dili, 28 Maiu 2020 – Timor-Leste hamutuk ho nasaun tolu seluk tan mak Laos, Kambódia no Vietname, nu’udar nasaun haat ne’ebé tama iha lista nasaun hosi Sudeste Aziátiku ne’ebé ema la mate tanba Covid-19. “Timor-Leste hetan kazu konfirmadu rua nulu resin haat maibé rekupera hotu ona. Liu fulan ida ona mak Timor-Leste la iha kazu foun Covid-19. Timor-Leste tama iha lista rai haat, iha Sudeste Asia, mak ema ida la mate ho Covid-19. Rai tolu seluk mak Laos, Cambodia no Vietname”, informa Prezidente Repúblika Francisco Guterres Lú Olo, ohin, iha nia mensajen ba povu. Lú Olo hatutan katak sidadaun hotu nafatin fó liman ba malu hodi hamutuk hakat liu dezafiu saida de’it atu bele mantéin iha lista refere. “Importante fahe nafatin matenek ba malu no fó liman ba malu nafatin! Bainhira hamutuk, ita bele hakat dezafiu ne’ebé de’it. Ita presiza fó liman ba malu nafatin atu Timor-Leste kontinua iha lista Nasaun sira ne’ebé manán funu hasoru Covid-19 iha tempu badak no ema ida la mate”, hatutan Prezidente Repúblika.

Dili, 28 Maiu 2020 – Primeiru-Ministru (PM) Taur Matan Ruak, husu ba populasaun atu labele preokupa demais ho apoiu subsídiu $100.00 hosi Governu tanba planu tomak iha ona no Governu sei implementa. “Agora buat ida ha’u hakarak hateten medida sira ne’e sei implementa, tanba ne’e promete ona, iha planu ona, iha orsamentu sei implementa. Importante mak ita-nia populasaun sira labele hanoin bebeik bainhira mak dólar 100 mai, kuandu nia to’o mai dalaruma ita la hatene, to’o de’it mai dehan ai ha’u-nia osan iha tiha ona, ne’e duni lalika preokupa”, dehan PM Taur. Molok ne’e, Taur hateten katak Governu sei hadi’a difikuldade téknika prosesual sira iha administrativa kona-ba lei, medida legál sira hodi bele fasilita implementasaun subsídiu refere. “Ita iha difikuldade téknika no mós difikuldade prosesuál iha administrativa kona-ba ita nia lei, kona-ba medida legál sira ne’e, klaru katak Governu servisu maka’as loos para ida ne’ebé mak tuir kompeténsia Governu nian bele hadi’a ultrapasa para bele fasilita implementasaun Governu halo daudaun no ida ne’ebé labele Governu sei husu ajuda apoiu ba iha Parlamentu Nasionál”, dehan PM Taur.

Dili, 28 Maiu 2020 –Prezidente Repúblika, Francisco Guterres Lú Olo sei fó pose ba membru foun VIII Governu Konstitusionál hamutuk na’in-8 iha aban, 29 Maiu 2020, tuku 10. Serimónia tomada posse ba membru foun VIII Governu na’in-8 nian sei hala’o iha Palásiu Prezidensiál Nicolau Lobato. Prezidente Repúblika uza nia kompeténsia tuir artigu 106 númeru 2 hodi nomeia no ezonera membru Governu hafoin simu proposta husi Primeiru Ministru. Prezidente Repúblika liuhosi Dekretu Prezidente, númeru 39/2020, nomeia Vise Primeira-Ministra Armanda Berta dos Santos, Ministru ba Prezidénsia Konsellu Ministru Fidelis Manuel Leite Magalhaes, Ministru ba Assuntu Parlamentares no Komunikasaun Sosiál , Francisco Martins da Costa Perreira Jerónimo, Ministru Finansas Fernando Hanjam, Ministru Administrasaun Estatal Miguel Pereira de Carvalho, Ministra Saúde Odete Maria Freitas Belo, Ministru ba Assuntu Kombatentes Libertasaun Nasionál Júlio Sarmento da Costa ‘Meta Mali’, Ministru Agrikultura no Peskas Pedro dos Reis.

Dili, 28 Maiu 2020 - Prezidente Repúblika, Francisco Guterres Lú Olo, liuhosi Dekretu Prezidente Repúblika númeru 36/2020, 37/2020 no 38/2020 ezonera membru VIII Governu Konstitusionál na’in-tolu husi sira nia kargu. Membru Governu na’in-tolu ne’ebé hetan ezonerasaun husi Prezidente Repúblika mak Ministru Estadu Prezidénsia ba Konsellu Ministru Hermengildo Augusto Perreira, Ministru Reforma Lejislativa no Assuntu Parlamentar Fidelis Magalhães, Ministru Agrikultura no Peskas Joaquim Gusmão Martins. Ministériu Lejislativa no Assuntu Parlamentár halakon ona iha Lei Orgánika foun VIII Governu ne’ebé Prezidente Repúblika promulga iha 25 Maiu fulan ne’e.  Maibé, Fidelis Magalhaes hetan fali nomeasaun foun hosi Primeiru-Ministru ba kargu Ministru ba Prezidénsia Konsellu Ministru ne’ebé Prezidente Repúblika sei fó pose iha aban, 29 Maiu, iha Palásiu Prezidensiál Nicolau Lobato, Dili.

Dili, 28 Maiu 2020 - Representante povu RAEOA, Jose Tefa ho nia ekipa, halo reuniaun ho Prezidente Parlamentu Nasionál, Aniceto Guterres, akompaña hosi Vise Sekretária Meza, Regina Freitas, iha Kinta ne’e (28/5), iha Gabinete Prezidente Parlamentu Nasionál. Durante reuniaun, reprezentante povu RAEOA aprezenta preokupasaun sira ne’ebé povu RAEOA enfrenta durante ne’e, inklui prezensa Prezidente Autoridade RAEOA, José Luis Guterres, ne’ebé tuir sira katak ladún fó atensaun. Tanba ne’e, povu RAEOA husu ba Prezidente Parlamentu Nasionál atu kanaliza preokupasaun sira ne’e ba Governu hodi responde. Presidente Parlamentu Nasionál simu preokupasaun hirak ne’e no sei orienta komisaun kompetente atu observa no fiskaliza situasaun refere.

Dili, 29 Maiu 2020 – Membru Governu foun na’in ualu (8) hetan ona posse hosi Prezidente Repúblika Francisco Guterres Lú Olo, ohin, iha Palásiu Prezidensiál Nicolau Lobato, Dili, akompaña mos hosi Primeiru-Ministru Taur Matan Ruak, membru Governu no Deputadu sira. Entretantu, membru VIII Governu foun ne’ebé hetan posse refere mak hanesan Vise Primeira-Ministra Armanda Berta dos Santos, Ministru ba Prezidénsia Konsellu Ministru Fidelis Manuel Leite Magalhaes, Ministru ba Assuntu Parlamentares no Komunikasaun Sosiál, Francisco Martins da Costa Perreira Jerónimo, Ministru Finansas Fernando Hanjam, Ministru Administrasaun Estatal Miguel Pereira de Carvalho, Ministra Saúde Odete Maria Freitas Belo, Ministru ba Assuntu Kombatentes Libertasaun Nasionál Júlio Sarmento da Costa ‘Meta Mali’, Ministru Agrikultura no Peskas Pedro dos Reis.

Dili, 29 Maiu 2020 – Prezidente Repúblika Francisco Guterres Lú Olo husu ba membru Governu foun ne’ebé foin simu posse no mos membru sira seluk tan atu servisu maka’as, responsabiliza no sakrifika-an iha tempu susar saida de’it. Membru Governu sira mos presiza hatene haraik-an hodi rona sidadaun sira-nia hakarak. “Hanesan mos señor Primeiru-Ministru, ha’u mos luta iha ai-laran durante tinan 24 (...) Luta ne’e hanorin ha’u katak bainhira hatene servisu hamutuk, hatene haraik-an, hatene respeita malu no rona malu, ita sei bele dada-an sai hosi susar laran no haforsa-an liután no ba beibeik. (...) señoras no señores membru Governu simu knaar nu’udar membru Governu signifika simu mos responsabilidade boot ida. Iha tempu susar ne’ebé de’it, ha’u hein katak membru Governu sira mak sakrifika-an uluk no dada ema atu servisu maka’as, hatene oinsá haraik-an hodi rona no komprende saida mak ita-nia sidadaun sira hakarak, liuliu sira ne’ebé kbiit laek. Importante tebes hatán ba sira-nia hakarak”, dehan Prezidente Repúblika Lú Olo. Prezidente Repúblika hatutan katak iha razaun atu iha esperansa. Timor-Leste hakat ona susar oioin, nune’e, ita mos bele hakat liu dezafiu Covid-19. Francisco Guterres Lú Olo hato’o lia hirak ne’e hafoin fó posse ba membru foun VIII Governu, ohin, iha Palásiu Prezidensiál Nicolau Lobato, Dili.

Dili, 29 Maiu 2020 – Konsellu Ministru hala’o reuniaun iha palásiu Governu, ohin, no aprova Dekretu Governu ne’ebé aprezenta hosi Primeiru-Ministru Taur Matan Ruak, kona-ba medida ezekusaun atu renova deklarasaun Estadu Emerjénsia ne’ebé efetua hosi Dekretu Prezidente Repúblika Nú. 35/2020, 27 Maiu, hodi hatán ba pandemia Covid-19. Renovasaun Dekretu Governu ne’e permite hikas Ensinu Pré-Eskolar, Ensinu Báziku, Ensinu Sekundáriu, Ensinu Superiór no Formasaun Profisionál ka Tékniku-Vokasionál sira bele realiza fila-fali atividade letiva sira liuhosi rejime prezensiál, importante mak kumpri norma téknika ne’ebé sei aprova hosi Ministériu Saúde, Ministériu Edukasaun, Juventude no Desportu no Ministériu Ensinu Superiór, Siénsia no Kultura.

Dili, 01 Juñu 2020 - Relasiona ho Loron Mundiál ba labarik ne’ebé monu iha 01 Juñu, tanba ne’e, ohin (01/06/2020), Ministériu Solidariedade Sosiál, liuhosi Vise-Ministra Solidariedade Sosiál no Inkluzaun, Signi Verdial, hamutuk ho Komisária Komisaun Nasionál ba Direitu Labarik, Dinorah Grandeiro, hala’o vizita ba Ospitál Nasionál Guido Valadares (sigla portugés, HNGV), hodi fó apoiu morál ba labarik sira ne’ebé moras iha ospitál. Aléin hosi apoia morál , entrega mos parsela ba labarik sira ne’ebé hetan vizita. Tuir planu, ekipa sei hala’o mos vizita ba Sentru Formasaun Juventude iha Dili, Orfanatu Aileu, Orfanatu Welalu-Same no mos Uma Mahon Salele-Kovalima.

Dili, 01 Juñu 2020 – Ministériu Edukasaun Juventude no Desportu (MEJD) sei kumpri dekretu Prezidente Repúblika kona-ba Estadu Emerjénsia Datoluk ne’ebé permite hikas atividade sira iha eskola hotu-hotu atu la’o normál. Tanba ne’e, MEJD sei prepara planu no prosesu reativasaun aprendizajen prezensiál. MEJD sei hato’o loron hahú prosesu aprendizajen prezensiál wainhira Ministériu Saúde (MS) aprova ona padraun implementasaun prevensaun Covid-19 iha eskola sira hotu. Hahú hosi 01 Juñu 2020, MEJD husu ba eskola hotu-hotu, profesór, estudante no komunidade edukativa sira atu halo ona limpeza iha ida-idak nia resintu eskolár, no mantéin kumpri regra jerál MS nian kona-ba prevensaun Covid-19, hodi hein data fiksu atu hahú aprendizajen prezensiál.

EUA, 31 Maiu 2020 – Polísia iha Minneapolis, Estadus Unidus Amérika (EUA), oho mane kulit metan ida naran George Floyd ho maneira hanehan nia kakorok uza ain-túr to’o nia hakotu iis. Ofisiál Polísia Minneapolis, EUA, ne’ebé hanehan mane kulit metan George Floyd nia kakorok ne’e, hetan ona kapturasaun.Polisia ne’ebé hanehan Floyd nia kakorok ne’e naran Derek Chauvin, akuzadu katak nia halo asasinatu hafoin eziste evidénsia barak hodi prova kazu refere. Ho kazu refere, hamosu krime no konflitu tanba ema barak halo manifestasaun no sunu mos edifísiu polísia nian ida no kareta. Manifestante sira halo protestu maka’as katak Floyd nia mate ne’e hatudu injustisa no rasista ba kulit metan. Iha vídiu gravadu barak hosi fatin akontesimentu ne’e hatudu katak iha polísia seluk tan ne’ebé kaer mos Floyd no ida seluk hanehan nia kakorok.

Kongu, 02 Juñu 2020 – Ema na’in lima (5) inklui feto ida ho idade 15, mate tanba virus Ebola ne’ebé mosu hikas iha Repúblika Demokrátika Kongu, no oras ne’e kazu Ebola iha nasaun refere hamutuk sia (9) ne’ebé hetan hela tratamentu, informasaun ne’e hato’o hosi UNICEF. “Ema na’in haat (4) tan mak halo kontaktu ho vítima mate sira tanba Ebola no sira hetan hela tratamentu iha fatin izolamentu iha ospitál Wangata, Mbandaka”, hateten ajente UNICEF. UNICEF nia ajente hatutan, “Vítima ne’ebé mak mate ne’e akontese entre 18 to’o 30 Marsu no sira konfirmadu nu’udar kazu Ebola”. Iha Segunda ne’e (01/06), Diretór-Jerál Organizasaun Mundiál ba Saúde (OMS, sigla inglés WHO), Tedros Adhanom Ghebreyesus informa liuhosi nia konta Tweeter katak iha kazu Ebola neen (6) ne’ebé identifika iha Mbandaka. Repúblika Demokrátika Kongu mos oras ne’e enfrenta hela krize Covid-19 ho kazu hamutuk 3.195 no mate 72, enkuantu Ebola mosu tan no hamate ona ema na’in-5.

Dili, 03 Juñu 2020 – Povu Estadus Unidus Amérika (EUA), liuhosi nia embaixada iha Timor-Leste, apoia tan fundu ho montante $500.000.00 liuhosi UNICEF hodi halo prevensaun no kontrola moras Covid-19 iha Timor-Leste. Kontribuisaun hirak ne’e mai hosi misaun USAID. Fundu ne’e sei utilize ba komunikasaun risku, envolvimentu komunidade no kontrola moras infesaun, bee-moos no saneamentu iha klínika saúde iha Munisípiu sira. To’o agora EUA apoia ona fundu ho montante millaun 1.6 ba prevensaun no luta kontra moras Covid-19 iha Timor-Leste. Fundu hirak ne’e tulun ona governu Timor-Leste prepara sistema laboratóriu, restreiu ba kazu, apoiu tékniku no espesializada, komunikasaun risku, diseminasaun informasaun no selu-seluk tan.

Dili, 02 Juñu 2020 – Juíz timoroan na’in haat (4) simu posse iha edifísiu Tribunál Rekursu, Kaikoli, Dili. Juíz Timoroan na’in hirak ne’ebé simu posse ne’e, kompostu hosi Juíza Patricia de Fátima Xaviér, Juíz Hugo da Cruz Pui, ne’ebé sai Juíz Administradór Tribunál Oekusi, no Juíz Yudy Pamukas no Juíz Evangelino Velo. Prezidente Tribunál Rekursu Deolindo dos Santos husu atu empozadu sira hala’o vokasaun ho responsabilidade no dedikasaun ba povu no ba nasaun. Iha serimónia tomada posse ne’e hetan partisipasaun hosi Ministru Justisa, Prokuradór Jerál Repúblika, Provedora Direitu Umanu no Justisa, Komisaun Anti Korupsaun, Defensór Públiku Jerál, família empozada no konvidadu sira seluk tan.

Dili, 02 Juñu 2020 – Parlamentu Nasionál (PN), liuhosi Plenária ordinária halo destituisaun no mos eleisaun ba kargu Sekretáriu no Vise-Sekretáriu ba Meza PN. Destituisaun ba Sekretária Meza, Deputada Maria Teresinha Viegas no Vise-Sekretária Meza, Deputada Isabel Maria Ximenes, liuhosi votasaun eskrutiniu sekretu ho rezultadu votasaun afavor 39, kontra 0 no abstensaun 3. Hafoin halo destituisaun, deputadu sira kontinua ba eleisaun liuhosi eskrutíniu sekretu ba kargu Sekretária Meza no Vise-Sekretária Meza ho lista fexada kompleta no nominativa. Rezultadu hosi eleisaun ne’e, afavor 41, kontra 0 no abstensaun 1, ho nune’e plenáriu elege Deputada Lídia Norberta dos Santos Martins asume kargu nu’udar Sekretária Meza no Deputadu António Maria Nobre Amaral Tilman ba primeiru Vise-Sekretária Meza.

Dili, 03 Juñu 2020 – Ministériu Solidariedade Sosiál no Inkluzaun (MSSI) no Ministériu Administrasaun Estatál (MAE) halo konferésia imprensa iha edifísiu MSSI Kaikoli, Dili, no informa sei hala’o pagamentu apoiu subsídiu ba uma-kain sira iha munisípiu 12 no RAEOA hahú iha loron 08 Juñu 2020. Apoiu monetáriu ne’e sei benefisia uma-kain hamutuk 298.119 ho nia osa hamutuk $59,623,800 ne’ebé koresponde ba pagamentu apoiu monetariu uma-kain ba fulan rua nian hamutuk $200. Objetivu hosi apoiu monetariu ne’e mak hodi garante sustenta família sira no apoiu lakuna despeza tanba situasaun Covid-19.

Dili, 04 Juñu 2020 – Primeiru-Ministru, Taur Matan Ruak, informa ba Prezidente Repúblika, Francisco Guterres Lú Olo katak Governu se aprezenta Orsamentu Jerál Estadu (OJE) ba tinan 2020 iha fulan Setembru no ba 2021 iha fulan Outubru 2020. Taur Matan Ruak hateten katak desizaun Governu lori OJE ba tinan 2020 ba Parlamentu Nasionál iha fulan Setembru atu fó tempu ba membru ezekutivu prepara-an di’ak liu tan. Hafoin OJE ba tinan 2020 xumba iha Parlamentu Nasionál, iha 17 Janeiru, Estadu funsiona de’it ho sistema duodesimál. Taur Matan Ruak hateten katak iha Interpretasaun oioin kona-ba aprezentasaun OJE iha sesaun lejislatura ida ne’e tanba retira no xumba ona iha Parlamentu Nasionál, tanba ne’e Governu deside atu lori OJE ba tinan 2020 iha Setembru no ba tinan 2021 nian iha Outubru 2020.

Dili, 04 Juñu 2020 – Komandante-Jerál Polísia Nasionál Timor-Leste (PNTL), Komisáriu Faustino da Costa, ohin, hasoru malu ho Prezidente Repúblika Francisco Guterres Lú Olo, iha Palásiu Prezidensiál Nicolau Lobato, Dili, hodi informa situasaun jeral iha Timor-Leste, inklui preparasaun hodi asegura prosesu pagamentu subsídiu ba uma-kain sira. Faustino informa ba Xefe Estadu kona-ba preparasaun hodi asegura prosesu pagamentu subsídiu ba komunidade sira iha teritóriu no PNTL mos nafatin foka no asegura Entrada rai-ketan, lalehan no tasi durante Estadu Emerjénsia.

Dili, 06 Juñu 2020 – Austrália liuhosi nia embaixada iha Timor-Leste, fornese máskara hena hamutuk rihun-atus-rua-lima-nulu (250.000) resin ba estudante sira, materiál ijéniku ba eskola atus-sia-hat-nulu-resin-rua (942) iha munísipiu sanulu-resin-ida (11), no termómetru rihun-ida-atus-ida (1.100). Apoiu ne’e iha kolaborasaun hamutuk ho Plan International Timor-Leste no Alola Foundation, no entrega ba Ministériu Edukasaun, Juventude no Desportu (MEJD). Materiál hirak ne’e inklui sabaun, dezinfektante, luvas, no materiál limpeza nian, ne’ebé sei uza ba fase-liman beibeik no hamoos aula-klase sira. Alein hosi ne’e, ekipa programa Apoiu Lideransa liuhosi Mentoria no Aprendizajen sei fasilita formasaun ba prevensaun Covid-19 ba manorin no lideransa eskola sira, no iha kolaborasaun metin hamutuk ho INFORDEPE.

Dili, 06 Juñu 2020 - Odete Viegas afirma katak, maske servisu seguransa iha fronteira terestre asegura ona hosi UPF no F-FDTL, maibé presiza buka tan alternativa seluk hodi reforsa servisu seguransa iha fronteira terestre ho Indonézia tanba sei iha ema ne'ebé mak kontinua tama ilegalmente mai Timor-Leste no iha posibilidade risku ba transmisaun Covid-19 iha komunidade nia leet. Odete Viegas hato'o afirmasaun ne'e hafoin hala'o vizita ba iha fronteira Mota-Masin, iha munisípiu Covalima hodi haree fatin ne'ebé dala barak autoridade seguransa detéin ema sira ne'ebé tama ilegalmente mai teritóriu Timor-Leste. Porta-voz SIJK ne’e haktuir katak Ministériu Saúde hamutuk ho parseiru sira iha planu atu utiliza ekipamentu eletróniku hodi ajuda servisu autoridade seguransa iha fronteira atu nune'e bele detekta ema sira ne'ebé tama klandestinamente. Diretora-Jerál ba Prestasaun Servisu Ministériu Saúde konsidera vizita ida ne'e importante tebes hodi observa diretamente dalan klandestinu sira iha munisípiu Kovalima no iha parte seluk atu identifika mos problema ne'ebé autoridade seguransa sira hasoru iha terenu, atu nune'e bele buka solusaun ba difikuldade hirak ne'e. Vizita ba iha munisípiu sira ne'ebé lokaliza iha fronteira entre Timor-Leste ho Indonézia nu'udar prioridade ida husi estadu emerjénsia faze datoluk nian iha prevensaun no kombate Covid-19 iha rai laran.

Kovalima, 07 Juñu 2020 - Preokupasaun ne'e hato'o hosi autoridade munisípiu Kovalima wainhira hala'o sorumutuk ho Diretora-Jerál ba Prestasaun Servisu Ministériu Saúde, Odete Viegas, ho nia ekipa ne'ebé hala'o vizita ba munisípiu Kovalima, iha sexta-feira semana ne'e. Tuir Odete Viegas, númeru ema ne'ebé tama ilegál iha fronteira terestre kontinua aumenta. Tamba ne'e, presija duni transporte ne'ebé destinadu hodi tula ema sira ne'ebé tama klandestinamente iha fronteira atu nune'e labele prejiduka fali servisu autoridade seguransa iha rai-ketan. Porta-voz Sala Situasaun SIJK haktuir katak Ministériu Saúde sei kria ekipa ida ne'ebé sei responsabiliza ba foti no transporta ema sira ne'ebé detéin hosi UPF no Forsa hafoin tama ilegál iha fronteira terrestre no Ministériu Saúde sei servisu hamutuk ho Prezidente Autoridade Munisipál hodi fasilita servisu hirak ne'e.

Dili, 08 Juñu 2020 - Prezidente Repúblika, Francisco Guterres Lú Olo, iha nia audiénsia ho Embaixadór Brazil mai Timor-Leste, Aldemo Garcia, esplika prosesu estabilizasaun politíka rai-laran no prosesu rekuperasaun ekonomia tanba impase polítika no ameasa hosi surtu Covid-19. “Prezidente esplika mai ha’u situasaun polítika atuál, akontesimentu sira ikus, formasaun foun maioria parlamentar, servisu hamutuk ho Primeiru Ministru, fó posse ba ministru sira iha semana kotuk no provavelmente sei fó tan posse ba sira seluk iha semana ne’e ka semana oin”, dehan Embaixadór Aldemo Gracia. Embaixadór ne’e hatutan, “Governu Brazileiru sente kontente ho konstituisaun maioria (parlamentár) foun. Buat sira ne’e hotu sei lori estabilizasaun no servisu sira sei hahú fali iha Timor Leste”. Embaixadór Aldemo Garcia hateten kooperasaun sira ne’ebé Timor-Leste no Brazil estabelese kontinua la’o di’ak no iha fulan ne’e nia laran, iha ámbitu kooperasaun iha área justisa, Brazil sei haruka defensór públika na’in rua atu servisu durante tinan 2 iha Timor Leste. Aproveita enkontru ho Prezidente Repúblika, Embaixadór ne’e mós hato’o felisitasaun ba Estadu Timor-Leste ne’ebé konsege halo prevensaun ho di’ak hasoru ameasa Surtu Covid-19, hodi konsege rekupera no evita ema mate hosi moras ne’e.

Dili, 08 Juñu 2020 – Hafoin hala’o sorumutuk ho Prezidente Repúblika, Francisco Guterres Lú Olo, Embaixadór Portugál iha Timor-Leste, Machado Vieira hateten katak profesór sira ne’ebé fila ba Portugál tanba surtu Covid-19 iha Timor-Leste ne’e sei fila mai Timor-Leste hodi hala’o sira-nia knaar, wainhira kondisaun permite ka wainhira vuu internasionál sira normaliza fila fali. Machado Vieira esplika ida ne’e ba imprensa ne’ebé husu kona-ba data fila hosi profesór portugués sira ne’ebé fila temporariamente ba Portugál relasiona ho surtu Covid-19. Parte seluk, iha enkontru ne’e Lú Olo hateten katak Timor-Leste iha kondisaun institusionál no estabilidade atu garante kontinuidade hosi dezenvolvimentu. Embaixadór ne’e mos hateten katak sente kontente ho kondisaun ne’ebé garante relasaun no apoiu dezenvolvimentu entre Portugál no Timor-Leste. “Ha’u agradese ba S.E. Prezidente Repúblika, bele rona diretamente nia analize sobre situasaun. Hanesan país irmaun ne’ebé koopera ho Timor-leste sente kontente ho kondisaun ida ne’ebé bele garante ita-nia relasionamentu no ajuda dezenvolvimentu iha Timor-Leste”, afirma Embaixadór Machado Vieira.

Dili, 08 Juñu 2020 – Governu liuhosi Provedoria ba Direitu Umanu no Justisa (sigla portugés, PDHJ), Komisaun Anti Korupsaun (sigla portugés CAC), Inspektór Jeral Estadu (sigla portugés, IGE) no Komisaun Funsaun Públika (sigla portugés CFP)  husu partisipasaun komunidade tomak, joventude no organizasaun/asosiasaun, estudante universitáriu sira atu kolabora liuhosi hato’o informasaun ba instituisaun hirak ne’e, wainhira hetan katak iha iregularidade ka poténsia risku korupsaun ruma akontese iha suku/aldeia durante pagamentu subsídiu. Instituisaun haat refere mos sei observa direitamente prosesu pagamentu subsídiu hodi haree ba lamentasaun, preokupasaun, informasaun, iregularidade no indisiu potensiál sira ne’ebé provavelmente bele dezenvolve no nakfilak ba pratika/aktu relevante ba má-administrasaun, abuzu podér no korupsaun. PDHJ, CAC no IGE sei halo esforsu hotu ne’ebé atu koloka rekursu sira iha sentru pagamentu sira hodi akompaña prosesu pagamentu sira iha nível suku no aldeia. Karik senti katak iha indisiu iregularidade ruma iha prosesu pagamentu subsídiu bele liga ba númeru kontaktu mak hanesan PDHJ 77131984, CAC 77326595, IGE 77326377.

Manufahi, 08 Juñu 2020 - Klibur Manufahi oan ne’ebé hela iha Kapitál Dili, fó apoiú foos saku 133, supermi kaixa 25, mina inklui sasán nesesidade báziku sira seluk ba komisaun tékniku Covid-19 Munisípiu Manufahi hodi tulun komunidade kbiit laek sira iha Manufahi. Sekretáriu asuntu komunikasaun komisaun Covid-19 Munisípiu Manufahi, Xisto Constantinho Pinheiro, relata katak apoiu hosi klibur Manufahi oan sira alein hosi Foos ho mina, sira apoia mós Mina Bimoli litru 5 masa 9, mina litru 2 iha masa 25, masin midar kilograma 1 iha falun 5, rinso ki’ik iha falun 60 no susu-been enak falun 60. Tuir Xisto katak iha Sábadu ne’e (06/06), Manufahi oan ida ho naran Noa Ferreira individuálmente apoia mós sasán nesesidade báziku ba komisaun tékniku Covid-19 Munisípiu, hodi fó tulun familia kbiit laek sira iha Manufahi, hanesan foos saku 7, supermi kaixa 7, mina bimoli litru 2 iha masa 7. Iha fatin hanesan, reprezentante Klibur Manufahi Oan Fernando da Costa informa katak kontribuisaun ne’e bazeia ba pedidu mai hosi komisaun Covid-19 Munisípiu no Manufahi oan sira ne’ebé hela iha Dili konsege harii komisaun ki’ik ida, hodi rekolla kontribuisaun nesesidade báziku ne’ebé entrega ba komisaun Covid-19 hodi tulun komunidade vulnerável sira iha Manufahi relasiona ho situasaun estadu emerjénsia.

Dili, 08 Juñu 2020 – Primeiru-Ministru (PM) Taur Matan Ruak, ohin, simu iha audiénsia Eis Sekretáriu Rejionál RAEOA, Arsénio Bano, hodi diskute kona-ba situasaun jerál iha Oekusi. Hafoin remata sorumutuk refere, Arsénio Bano hateten katak Taur Matan Ruak husu kona-ba situasaun iha Oekusi, nune’e mos Bano simu liafuan murak barak hosi Primeiru-Ministru kona-ba oinsá Timor-Leste bele ba oin. Arsénio Bano husu mos ba Oekusi oan sira atu kalma, labele hirus no duun malu, tanba Primeiru-Ministru ho nia Gabinete sira sei solusiona. “Ha’u só dehan de’it ba maluk Oekusi oan sira para kalma, la presiza hirus malu, duun malu, husi sua eselénsia Primeiru-Ministru no nia Gabinete atu haree solusaun”, dehan Bano. Arsénio Bano mos simu orientasaun balu hosi Primeiru-Ministru kona-ba hala’o knaar sira iha Oekusi. “Orientasaun ne’ebé ha’u simu ne’e lista naruk tebes, maibé atu hateten katak importante mak Oekusi tenke ba oin”, dehan Arsénio Bano.

Dili,  09 Juñu 2020- Sekretáriu Estadu Formasaun Profisionál no Empregu SEFOPE Julião da Silva ohin hala'o enkontru ho Primeiru Ministru Taur Matan Ruak, iha Palásiu Governu hodi informa kona-ba situasaun ne'ebé traballadór Timoroan sira infrenta iha Austrália no Korea do Súl. "Ohin mai hasoru Exa. Primeiru-Ministru para atu mai update hela situasaun kona-ba ita-nia sidadaun Timor-oan sira ne'ebe ninia kontratu remata ona iha Korea inklui mós sira balu servisu iha Austrália", dehan SEFOPE. Governante ne'e mos informa katak daudauk ne'e, traballadór Timoroan na’in ruanulu-resin iha Austrália aplika hela viza protections, signifika katak bele sai ilegál, no mós sira balun grávida nune'e tenke fila mai Timór. Tanba ne'e Ohin Primeiru-Ministru orienta ona katak ba Austrália ne'e fasil atu bele fila tanba ita iha aviaun Airnoth. Júlio hatutan, ba traballadór sira ne'ebé iha Korea Súl mak SEFOPE sei halo komunikasaun ho Governu Indonézia no mos Governu Singapura atu bele autoriza sidadaun sira mai tranzit liuhosi ne'ebá. Lider SEFOPE ne'e informa sei presiza servisu hamutuk ho Ekipa Jestaun krize para oinsá mak bele prepara fatin kuarentena ba ita-nia sidadaun sira, tanba ita hotu hatene katak nasaun hirak ne'e afeitadu hela hosi Covid-19. Dadaun ne'e traballadór Timoroan na’in neennulu (60) iha Korea Súl mak kontratu hotu atu fila mai Timór no Austrália besik na’in tolunulu, tuir orientasaun hosi Primeiru-Ministru katak sedu liu di'ak liu atu lori sira mai.

Dili, 09 Juñu 2020 – Embaixadór Autrália iha Timor-Leste, Peter Roberts, ohin, hasoru malu ho Prezidente Repúblika Francisco Guterres Lú Olo hodi esplika prosesu estabilizasaun polítika rai-laran no prosesu rekuperasaun ekonómika tanba impase polítika no ameasa hosi Covid-19. Hafoin enkontru, Peter Roberts hateten katak Austrália komprometidu nafatin servisu hamutuk ho Timor-Leste iha ámbitu luta hasoru Covid-19, apoiu ba defeza no seguransa no ekonomia. “Iha futuru Austrália iha komitmentu servisu hamutuk ho Timor-Leste iha área ekonoia no seguransa, tanba impaktu virus Corona la’os iha saúde de’it. Fó impaktu iha área ekonomia sosiál”, dehan Peter Roberts. Kooperasaun Austrália ho Timor-Leste iha ámbitu luta kontra Covid-19, fó apoiu harii laboratóriu ba teste Covid-19, hadi’a fatin izolamentu no kuarentena, instala fatin fase-liman, formasaun ba pesoál saúde no públiku kona-ba medida preventiva no rekuperasaun ekonómika. Austrália foin daudauk ne’e apoia mos Dólar Austrália hamutuk millaun 7 hodi foka ba impaktu Covid-19.

Dili, 09 Juñu 2020 – Ministru Administrasaun Estatál (MAE), Miguel Pereira de Carvalho, hala’o observasaun direita hodi haree prosesu pagamentu subsídiu Covid-19 hosi Governu ba benefisiáriu sira iha Suku Bairu-Pité. Iha Vizita ne’e, Miguel Pereira husu ba empregadu públiku no privadu sira ne’ebé hetan rendimentu liu $500.00 ba leten la presiza atu ba forma iha liña tanba lei hateten katak subsídiu ne’e ba agregadu sira ne’ebé mak rendimentu menus hosi $500.00. Tanba ne’e, MAE husu atu entidade sira hotu-hotu tenke kumpri lei ne’e nune’e labele prezudika-an iha futuru.

Dili, 10 Juñu 2020 - Ministériu Obras Públikas (MOP) liuhosi Diresaun Jerál Eletrisidade Timor-Leste (sigla DJ-EDTL) hakarak informa katak, iha dekretu Governu ba implementasaun ka ezekusaun Estadu Emerjénsia (EE) datoluk Governu deside ona laiha ezensaun tarefa ka subsídiu pulsa EDTL ba kliente sira iha períodu EE datoluk, tanba ne'e la premite ezensaun tarefa ka fó subsídiu pulsa EDTL ba kliente sira. Notísia husi media online balu ne'ebé daudauk ne'e fahe barak iha media sosiál Facebook ne'e la'os informasaun ka notísia foun maibé ne'e notísia fulan-Abril nian, ne'ebé Governu foti desizaun fó subsídiu pulsa EDTL ba kliente sira ho objetivu atu mantein distánsia sosiál kontribui ba prevensaun propagasaun moras Covid-19. Tanba ne'e, EDTL hakarak klarifika katak dekretu ezekusaun ba EE datoluk laiha ezensaun tarefa tanba ne'e iha periodu EE datoluk sei laiha subsídiu pulsa EDTL no subsídiu Bee ba kliente sira.

Dili, 10 Juñu 2020 - Prezidente Repúblika, Francisco Guterres Lú Olo, ohin, hala’o enkontru ho Embaixadora Estadus Unidus Amérika (EUA) ba Timor-Leste, Kathleen Fitzpatrick, no agradese apoiu hosi Governu EUA iha luta hasoru Covid-19. Iha enkontru ne’e, Prezidente Repúblika esplika kona-ba situasaun polítika atuál no rekuperasaun ekonomia ne’ebé Estadu tenke halo hafoin hetan impaktu hosi impase polítika no pandemia Covid-19. Governu EUA iha ámbitu Covid-19 fó apoiu osan ho montante dolar millaun 1.6 ba medida preventiva no kontrola moras ne’e atu la hada’et iha Timor-Leste. Governu EUA finansia produsaun máskara iha Timor-Leste, instalasaun fatin fase-liman no desinfektante. Embaixadora EUA ba Timor-Leste informa kona-ba relasaun entre nasaun rua, dezde restaurasaun independénsia, la’o exelente tebes. “Ami ko’alia mós relasaun Estadus Unidus Amerika ho Timor-Leste, ha’u konfirma relasaun nafatin exelente. Ami relasaun exelente ho Timor-Leste dezde independénsia”, dehan Kathleen Fitzpatrick. EUA fó apoiu ba Timor-Leste liuhosi Millennium Challenge Corporation, asisténsia iha seguransa no defeza. Governu EUA investe ona dólar millaun 70 iha área saúde no liu dólar millaun 540 durante tinan 20 nia laran ba Timor-Leste.

Dili, 10 Juñu 2020 - Ministru Defeza no Interiór Interinu, Filomeno Paixão no Xefe Estadu Maior Jenerál F-FDTL, Majór Jenerál Lere Anan Timur, hasoru malu ho Prezidente Repúblika, Francisco Guterres Lú Olo hodi informa situasaun defeza no seguransa iha teritóriu nasionál. Lere Anan Timur hateten katak postu militár sira ne’ebé F-FDTL harii iha fronteira terestre iha ámbitu prevensaun no kontrolu Covid-19 presiza apoiu lojístika hosi Estadu. Maske ho apoiu ne’ebé sei menus, F-FDTL kontinua hala’o nia kna’ar hodi asegura defeza no seguransa iha área fronteira. Fronteira terestre ne’ebé luan tebes, F-FDTL no PNTL presiza kooperasaun hosi komunidade hodi informa sidadaun sira ne’ebé tama no sai ilegalmente. Majór Jenerál kontinua hato’o nia preokupasaun relasiona ho peska ilegál no krime organizadu iha tasi Timór. F-FDTL seidauk iha kondisaun atu kontrola nia fronteira marítima. Maske nune’e, Lere Anan Timur iha esperansa katak ba oin Governu bele aprova Orsamentu Jerál Estadu 2020 no 2021 hodi sosa ró militár ba Forsa Navál F-FDTL. Bainhira iha ró militár, F-FDTL iha ona kapasidade atu halo patrullamentu ba tasi Timór.

Dili, 10 Maiu 2020 - Primeiru-Ministru (PM) Taur Matan Ruak, simu ba dala ikus Sekretáriu Estadu ba Kooperativa demisionáriu, Arsénio Pereira, nu'udar membru VIII Governu Konstitusionál, Tersa ne’e (09/06), iha Palásiu Governu. Iha audiénsia refere, Sekretáriu Estadu Kooperativa demisionáriu aproveita entrega nia relatóriu serbisu durante ne’e ba Xefe Governu. Arsénio Pereira iha fulan kotuk hatama ona nia karta demisaun ba Xefe Governu nu’udar membru Governu relasiona ho mudansa konjuntura polítika iha koligasaun atuál, ne’ebé halo CNRT, Partidu aliadu iha Governu Konstitusionál Daualuk deside formalmente retira hosi Governu atuál.

Dili, 10 Juñu 2020 - Universidade Nacional Timor Lorosa’e (UNTL) servisu hamutuk ho ekipa hosi Ministériu Saúde (MS) no Ministériu Ensinu Superiór, Siénsia no Kultura (MESSK) hahú dezinfeta sala aula, koredór no sala administrasaun sira UNTL nian. Reitór UNTL, Francisco Miguel Martins, iha Kampus Liceu, hafoin partisipa Reuniaun Xefia UNTL, hateten katak faze dahuluk mak hamoos no dezinfeta sala aula no sala administrasaun iha resintu UNTL nian atu prevene sivita akadémika tomak hosi Covid-19. “Loron segunda semana ne´e, ita hahú halo limpeza no dezinfesaun instalasaun kampus UNTL tomak, no mos halo instalasaun ba fatin fase liman iha entrada sira. Tuir mai sei hein matadalan husi MS no MESKK antes atu reativa fila fali atividade prezensiál iha universidade nasionál”, tenik Reitór UNTL. Iha sorin seluk, Pro-Reitora Asuntu Provedoria no Akonsellamentu, hanesan prezidente ba Komisaun Tékniku ba Avaliasaun Risku, Elaborasaun no Jestaun Planu Kontijénsia Interna UNTL (KTAREJPK-UNTL), Teresa Madeira Soares, hateten katak Planu Kontijénsia ne´ebé prepara sei haree liu ba ijiene, limpeza, distansiamentu fíziku, utilizasaun máskara, materiál informativu no seluk tan ne´ebé sei hatuur mata-dalan hosi MS no MESKK. Aléin hosi atividade dezinfesaun, parte UNTL nian mós hahú halo ona instalasaun ba fatin fase-liman, inklui materiál edukativu sira kona-ba prevensaun Covid-19.

Nigeria, 11 Juñu 2020 – Militante Boko Haram halo atake iha vila nordeste Nigeria no hamate ema na’in-81, tuir informasaun ne’ebé hato’o hosi Governu Borno ba mídia CNN horiseik. Tuir informasaun hosi Governu Borno nian katak militante Boko Haram halo atake ba vila refere ho kareta ne’ebé nakonu ho kilat. Militante sira ne’e halibur tiha komunidade sira ne’ebé hela iha vila refere no liu tiha oras balu hafoin tiru mate tiha sira hotu.Komunidade ida ne’ebé sobrevive hosi insidente refere hatete ba autoridade sira katak atake-na’in sira mai no pretende-an katak sira nu’udar mestre Izlámiku. “Sira halibur ami no dehan sira hakarak hanorin kona-ba relijiaun nian mai ami. Sira husu ami atu entrega arma saida de’it mak ami iha. Iha komunidade balu ne’ebé entrega sira-nia kilat no rama. Derepente de’it sira hahú tiru ami, tiru mos labarik no feto balu”, dehan sobrevivente ida hosi insidente refere ne’ebé lakohi fó hatene nia naran. Nia hatutan, “ami hakoi ona mate-isin hamutuk 49 iha ne’e no mate-isin 32 seluk foti tiha hosi sira nia família rasik hosi vila ne’e”. Sobrevivente ne’e informa mos katak atake-na’in sira na’ok mos ema na’in hitu no animal hakiak lubuk ida.

Lautén, 11 Juñu 2020 – Ministra Solidariedade Sosiál no Inkluzaun (MSSI), nu’udar mos Vise Primeira-Ministra Asuntu Sosiál, Armanda Berta dos Santos, hala’o observasaun direita ba prosesu pagamentu subsídiu $200.00 ba benefisiáriu sira iha aldeia Titilari, suku Fuiluru no suku Rasa, Lospalos, Lautén. MSSI hateten katak objetivu hosi vizita ne’e hodi observa direita prosesu pagamentu subsídiu $200.00 ba komunidade sira iha Timor laran tomak, no ohin hala’o observasaun hahú hosi munisípiu Lautén no sei kontinua ba munisípiu seluk. Armanda Berta iha vizita ne’e hateten komunidade sira kumpri duni regra prevensaun Covid-19 no nia hatutan mos katak komunidade sira iha foho kumpri liu regra prevensaun Covid-19 kompara ho sira ne’ebé iha sidade. “Ho prosesu pagamentu subsídiu ne’ebé hala’o iha munisípiu Lautén la’o di’ak tebes no benefisiáriu sira kumpri duni regra ba prevensaun Covid-19 nian, ha’u bele hateten katak foho kumpri duni regras no sai ezemplu ne’ebé di’ak liu ba sidade”, dehan Armanda Berta.

Bobonaru, 12 Juñu 2020 – Iha líder komunitária balu halo kobransa osan ho montante $10.00 ba kada família hafoin agregadu familiár sira simu pagamentu $200.00 monetáriu Covid-19. Informasaun ne’e hato’o hosi komunidade balu iha suku Saburai, Maliana, Bobonaru. Komunidade balu hateten katak molok halo pagamentu subsídiu refere, Xefe Suku fó avizu ona ba benefisiáriu sira katak wainhira komunidade sira simu ona osan hosi fundu monetáriu Covid-19, Xefe Suku sei halo kobransa osan ho montante $10.00 ba kada Xefe família ho objektivu katak kobransa atu halo manutensaun ba fasilidade bee iha suku. Nune’e mos funsionáriu públiku balu informa katak Xefe Suku refere hala’o duni kobransa $10.00 hosi kada família ne’ebé simu subsídiu refere. Komunidade balu reforsa liu tan katak Xefe Suku halo ona kobransa ba lista benefisiáriu na’in-89 no la konsege kobra lista hosi númeru 90 ba leten tanba hetan intervensaun direita hosi entidade públiku balu. Komunidade sira hato’o mos katak Xefe suku halo mos kobransa ba komunidade sira kada fulan hatama $1.00 hodi halo manutensaun ba bee maibé iha realidade to’o ohin loron komunidade balu halerik hela ba bee iha suku refere.

Dili, 12 Juñu 2020 – Primeiru-Ministru Taur Matan Ruak, hafoin fó pose ba Prezidente Autoridade RAEOA foun, Arsénio Bano, hateten katak nomeasaun ba Prezidente Autoridade RAEOA uluk ne’e iha koligasaun uluk nian, no agora iha koligasaun foun entaun situasaun mos foun nune’e presiza adapta-an tuir situasaun polítika nasaun nian ne’ebé la’o hela. “Ita-bot sira hatene nomeasaun ida uluk ne'e iha koligasaun ida uluk, ohin koligasaun foun entaun situasaun foun i entaun ita adapta-an ba iha situasaun politika ita-nia País, ne'e ita-nia situasaun mak hanesan ne'e, buka konsensu, buka intende halo nusa mak ita bele rezolve problema sira ne'e sein provoka sobre salto”, dehan Primeiru-Ministru. Iha parte seluk, Taur Matan Ruak mos hateten katak Prezidente Autoridade laiha imunidade tanba ne’e, tenke prontu atu ba hatán wainhira Tribunál bolu. “Prezidente Autoridade nia laiha imunidade, loron kalan kuandu Tribunal bolu ba de'it. Agora Primeiru-Ministru iha imunidade, Parlamentare sira iha imunidade, Ministru sira iha imunidade, ne'ebé sei iha komplikasaun barak ne'e laiha. Tanba ita parte prinsipiu ne’ebé presunsaun inosénsia, ita-boot sira haree iha kazu barak, Dr. José Luis Guterres uluk ba sai tia fali, iha tan kazu balu ba Tribunal absolve, so ke ita-nia sosiedade mak abituadu kastigu ema molok Tribunal hatun, tanba ne'e mak ha'u hanoin ne'e laiha problema”, dehan Taur.

Dili, 12 Juñu 2020 - Ministru Obras Públikas (MOP), Salvador Pires, informa katak suku sira iha Timor laran tomak hamutuk 77 mak seidauk asesu ba enerjia eletrisidade, tanba ne’e iha 2020 konsege realiza planu levantamentu no dezeñu ba pakote lokalizasaun 33 hodi realiza iha tinan 2020. “Suku sira ne’ebé seidauk asesu eletrisidade hamutuk 77 ne’ebé mak seidauk tama durante ne’e iha 2020 ita orsamenta, ita-boot sira hatene ita-nia situasaun polítika ne’e halo nusá no iha tempu badak ita sei orsamenta fali para suku sira ne’ebé seidauk hetan asesu ba eletrisidade para ita bele rezolve atu instala liña distribuisaun ne’ebé própria. Ita-boot sira hatene katak projetu eletrisidade ne’e presiza duni investimentu kapitál, ne’e ita presiza Orsamentu Jerál Estadu ne’ebé própriu para atu halo ida-ne’e no ami hein hela, ita iha planu 77 ne’e iha 2020 ne’e ita konsege realiza ona planu levantamentu no halo dezeñu ba 33 no ami esforsu para halo liután, atu nune’e lori ba aprezenta ba Komisaun Revizaun Orsamentu Polítika Orsamentu Jerál Estadu (OJE) 2020 nian ne’ebé sei akontese molok ba iha Parlamentu atu husu aprovasaun para fó osan ba ministériu bele dezenvolve projetu sira ne’e”, informa Salvador Pires. Tuir informasaun katak Daudauk ne’e komunidade iha suku 77 mak seidauk asesu ba enérjia eletrisidade (17% hosi komunidade iha Timor laran tomak), tanba ne’e hosi suku 77 ne’e, planu Governu nian liuhosi MOP mak fazeadamente hahú hosi tinan 2020 realiza projetu eletrisidade iha lokalizasaun 33 nune’e mos halo planu no dezeñu ba lokalizasaun 32 para implementa iha tinan 2021.

Dili, 12 Juñu 2020 - Ministru Administrasaun Estatál (MAE), Miguel Pereira de Carvalho, Simu vizita traballu hosi Ekipa Parlamentu Nasionál (PN) nian iha salaun VIP MAE, Colmera, Dili. Iha audénsia ne’e, ekipa PN ho MAE ko’alia kona-ba preparasaun planu servisu atu re-instala hikas Meza PN nian ho serimónia kulturál ne'ebé sei partisipa hosi alto entidade no munisipiu hotu iha teritóriu Timor-Leste. Liña koordenasaun servisu mak MAE sei kordena servisu ho entidade relevante sira hotu nune'e hodi fó apoiu serimónia ne'e bele realiza tuir planu PN nian ne'ebé sei termina tuir data.

Dili, 15 Juñu 2020 - Ekipa monitorizasaun konjuta hosi Provedoria Direitu Umanu no Justisa (sigla portugés PDHJ), Komisaun Anti-Korupsaun (sigla portugés CAC), Komisaun Funsaun Públika (sigla portugés CFP) no Inspetór Jeral Estadu (sigla portugés IGE), hamutuk mos ho rede apoiu hosi FONGTIL, estudante universitariu, organizasaun joventude sira, informa rezultadu hosi observasaun prosesu pagamentu subsídiu ba agregadu familiár hosi 09-13 Juñu 2020. Rezultadu hosi observasaun ne’e hatudu katak iha problema kona-ba dadus ne'ebé MSSI publika iha suku sira tanba lista benifisiariu ne'e inklui funsinariu ka diretór sira ne'ebé simu salariu kada fulan boot liu $500.00, hanesan asesór sira, eiz-deputadu, dosente universitariu, Prokuradór, Juíz no seluk tan. Ida ne'e hatudu katak iha problema sériu kona-ba kestaun baze dadus ne'ebé prodúz hosi MSSI no MAE. Tanba wainhira dadus funsionáriu de’it ne'ebé rejista ona iha sistema Seguransa sosiál, entaun labele kontrola ka deteta dadus agregadu familiar sira nian. Lista ne’ebe aprezenta hosi autoridade lokál sira ho lista emitidu hosi MSSI ne’ebé publika iha sede suku sira la hanesan tanba lista balu la mosu iha lista publikadu, lista benifisiariu sira barak mak lakon no iha aldea rua iha Dili laran mak lista laiha totálmente.

Díli, 15 Juñu 2020 - Primeiru-Ministru Taur Matan Ruak, ohin, hala’o enkontru semanál ho Prezidente Repúblika, Francisco Guterres Lú Olo iha Palasiu Prezidensiál Nicolau Lobato, hodi informa pontu balu relasiona ho situasaun jerál. Iha enkontru ne’e, taur informa katak iha kapturasaun ba ró ida iha Jaco ne’ebé ho sidadaun Vietname no Indonézia na’in sanulu resin, no daudauk ne’e sira sei tama iha kuarentena hafoin halo investigasaun hodi haruka sira fila ba sira-nia rain. “Ohin hasoru S.Exa. Prezidente Repúblika, informa atividade Governu nian, no ha’u ko’alia asuntu rua de’it, ida mak situasaun jerál seguransa nasaun nian, ne’ebé informa ba S. Exa. Prezidente katak ita kaptura ró ida iha Jaco ne’ebé iha sidadaun Vietname no Indonézia mak iha laran hamutuk sanulu resin, no daudauk ne’e ita foti sira para tau iha kuarentena depois halo investigasaun hodi haruka sira fila-fali ba sira nia rain”, dehan Taur Matan Ruak. Iha parte seluk, taur mos informa kona-ba implementasaun subsídiu ne’ebé prevé katak sei remata iha loron 23 Juñu.“Segundu mak kona-ba implementasaun subsidiu ne’ebé ita fó ba ita-nia sidadaun sira, buat hotu la’o di’ak no ita prevé katak iha loron 23 ne’e remata, no 25 fulan ida ne’e sira sei halo relatóriu finál ba Governu”, informa Primeiru-Ministru.

Dili, 15 Juñu 2020 - Primeiru-Ministru Taur Matan Ruak, afirma, esbosu alterasaun ba lei Kódigu Penál seidauk tama iha nia gabinete ka iha Konsellu Ministru, tanba esbosu refere foin iha faze diskusaun nia laran iha sosiedade sivíl nia leet ne’ebé mak Ministériu Justisa organiza hela, tanba ne’e Xefe Ezekutivu hakarak sosiedade sivíl diskute lai no fó sira-nia opiniaun sira, hafoin sei haree nia prosesu tuir mai. “Ha’u seidauk simu, Gabinete Primeiru-Ministru seidauk simu, Konsellu Ministru seidauk simu, ne’e diskusaun ida ne’ebé sosiedade sei diskute, ha’u hanoin ita husik para sosiedade diskute”, dehan Xefe Ezekutivu. Taur Matan Ruak realsa, sosiedade sira tenke distingue entre liberdade espresaun no insultu ka dezrespeitu ba ema nia direitu fundamentál sira. “Kestaun rua ne’ebé ita tenke distingue, mak entre liberdade espresaun, direitu ema nian atu ko’alia no mós kona-ba insultu, buat rua ne’ebé la hanesan, insultu, dezrespeitu ba ema nia naran, purtantu direitu fundamentál ema nian,  purtantu entre respeitu ho demokrasia ne’e buat rua la hanesan ne’ebé ha’u hakarak sosiedade diskute lai depois ita haree”, tenik Xefe Governu. Ministériu Justisa daudauk ne’e distribui ona esbosu alterasaun kódigu penál liuliu matéria kona-ba kriminalizasaun ba defamasaun ba sosiedade sivíl sira atu diskute no fó sira-nia argumentasaun ruma kona-ba esbosu refere, molok Ministériu Justisa, formaliza hodi lori ba diskute tutan iha nivel Konsellu Ministru.

Díli, 15 Juñu 2020 – Vise Primeira-Ministra Asuntu Sosiál, nu’udar mos atual Ministra Solidariedade Sosiál no Inkluzaun (MSSI), Armanda Berta dos Santos, simu iha audiénsia, Prezidente Autoridade RAEOA, Arsenio Paixão Bano, iha Gabinete Vise-Primeira Ministra Asuntu Sosiál, Kaikoli Díli. Objetivu hosi audiénsia ne'e, Arsenio Paixão Bano, kongratula Armanda Berta dos Santos hanesan feto dahuluk iha Nasaun Timor-Leste ne’ebé assume kargu nu'udar Vise-Primeira Ministra iha VIII Governu Konstituisionál. Alein hosi ne'e, Arsenio Bano husu mos MSSI nia tulun atu aselera lalais pagamentu subsídiu $200.00 ba benefisiáriu sira iha RAEOA. Prezidente Autoridade RAEOA mos sente kontente tanba hetan informasaun ne'ebé pozitivu ona katak iha tempu badak ekipa tékniku MSSI nian sei tún direta ba RAEOA hodi halo sosializasaun no preparasaun, nune'e hodi bele halo pagamentu ba benefisiáriu sira iha RAEOA.

Dili, 16 Juñu 2020 - Ministru Negósius Estranjeirus no Koperasaun, Dionísio Babo Soares, hala’o serimónia troka notas ho Embaixadór Japaun iha Timor-Leste, Kinefuchi Masami, ba Programa Dezenvolvimentu Ekonomia Sosiál entre Timor-Leste ho Governu Japaun. Iha serimónia troka notas ne’e, Governu Japaun sei oferese apoiu (grant) ho valór US$ milaun 4.6 ba Timor-Leste liuhosi MNEK, ho objetivu hodi reforsa sistema médiku no saúde públiku ho nia implementasaun ba sosa ekipamentus médikus hanesan roupa protesaun ba médiku sira, ai-moruk, hand sanitizer no ekipamentus nesesáriu sira seluk hodi responde ba kontensaun surtu COVID-19 iha Timor-Leste.

Manufahi, 16 Juñu 2020 - Ministru Administrasaun Estatál (MAE) no ordenamentu, Miguel Carvalho, hala’o monitorizasaun ba prosesu pagamentu subsídiu monitáriu ba uma-ka’in 14.918 iha Munisípiu Manufahi. Ministru  hateten, sidadaun ho lideransa komunitária ne’ebé falsifika informasaun fasilita fixa familia la tuir kritéria hodi hetan subsidiu monitáriu uma-ka’in , sei responsabiliza nia-an tuir lei.  Lei autoriza de’it benefisiáriu ne’ebé nia rendimentu menus husi dollar Amérikanu atus-lima kada fulan, maibé iha prosesu pagamentu ne’e detekta hetan sidadaun ne’ebé rendimentu dollar Amérikanu atus-lima ba leten ba simu mós subsídiu. Ida ne’e kabe ba responsabilidade kriminal ema idak-ida nian tuir lei, tanba iha prosesu rejistu dadus uma-ka’in iha fulan ida liu ba maka mosu lideransa komunitáriu balun fasilita ninia sidadaun hodi hetan fixa família la tuir kritéria no kona-ba ne’e ida-idak sei responsabiliza nia-an tuir lei. MAE esplika katak iha fatin balun benefisiariu ne’ebé rendimentu dollar Amérikanu atus-lima ba leten intrega hikas subsidiu ba estadu, no ekipa pagamentu mós detekta hetan no apaga tiha dadus uma-ka’in  balun ne’ebé doubru, situasaun ne’e mosu tanba MAE rekolla dadus uma-ka’in hosi nível aldeia to’o postu iha Timor-laran. Mosu duni failansu no prejudika dadus uma-ka’in 1.700 la konsege tama iha baze dadus no naran la alista iha lista pagamentu. Dadus hirak ne’e sei haruka fali ba MSSI atu prosesa pagamentu iha faze tuir mai.

Dili, 16 Juñu 2020 - Iha konferénsia imprensa ba atualizasaun dadus COVID-19, segunda-feira ne'e, porta-voz SIJK, Rui Maria de Araújo, haktuir katak maske fronteira hahú loke fali ona, maibé sei iha sidadaun ne'ebé kontinua tama no sai ilegál iha rai-ketan ho Indonézia.  Rui Araújo informa katak "hahú husi loron 8 to'o 15 Juñu, iha ema hamutuk 25 maka hakat klandestinamente iha rai-ketan". Hosi totál ne'e, na’in sanulu (10) iha teritóriu RAEOA: Citrana na’in haat(4) no Oesilo na’in neen(6); na’in 14 iha Munisípiu Bobonaro Memo no Tunubibi ema na’in ualu(8); Lolotoe na’in rua (2), Batugade nain haat(4) no iha Munisípiu Covalima iha ema na’in ida(1). Ema hirak ne'e, oras ne'e dadaun iha hela konfinamentu obrigatóriu.

Dili, 17 Juñu 2020 – Prezidente Repúblika Francisco Guterres Lú Olo simu iha audénsia, Embaixadór Nova Zelandia ba Timor-Leste, Phillip Hewit, ohin. Iha enkontru ne’e, Embaixadór refere reprezenta Nova Zelandia hodi kongratula Estadu Timor-Leste tanba susesu responde Covid-19 no husu atu nafatin kontinua vijilante. Timor-Leste no Nova Zelandia nu’udar nasaun rua hosi sira seluk ne’ebé susesu iha luta hasoru moras Covid-19, maibé infelizmente, Nova Zelandia foin horisehik deklara iha kazu rua foun. Timor-Leste tenke kontinua vijilante ho Covid-19 tanba seidauk hatene bainhira mak moras ne’e lakon iha mundu. Phillip Hewit haforsa kompromisu Nova Zelandia atu kontinua suporta no servisu hamutuk ho Timor-Leste iha luta hasoru Covid-19. Nova Zelandia sei apoiu Timor-Leste ninia adezaun ba ASEAN no WTO, diversifikasaun ekonomia liuhusi suporta kafe, cocoa, turismu, peskas, edukasaun infantil no polisia komunitária. Governu Nova Zelandia nia apoiu ba Timor-Leste hosi 2018-2021 mak ho montante millaun $45.17 ba finansiamentu programa.

Dili, 16 Juñu 2020 - Prezidénsia Repúblika no Gabinete Apoiu Aktividade Konjúje Prezidente Repúblika apoiu nesesidade báziku ba família uma kain 30 iha aldeia Lenuk-hun suku Camea, família uma kain 40 iha suku Ailok postu administrativu Cristo Rei no uma kain 50 iha Santa Cruz Postu Administrativu Nain Feto. Uma-kain 30 iha aldeia Lenuk-hun, suku Kamea, uma-kain 40 iha suku Ai-lo’ok, Kristu-Rei no uma-kain 50 iha Santa-Krúz, Na’in-Feto hetan apoiu nesesidade báziku hosi Prezidénsia Repúblika no Gabinete Apoiu Atividade Kónjuge Prezidente Repúblika. Hafoin Prezidente Repúblika Francisco Guterres Lú Olo simu pedidu hosi autoridade no entidade sira kona-ba sofrimentu ne’ebé komunidade uma-kain hirak ne’e nia hasoru, Prezidente Repúblika Francisco Guterres Lú Olo foti desizaun hodi apoia nesesidade báziku ba família 120, nune’e bele hakmaan sira-nia sofrimentu iha tempu Surtu Mundiál Covid-19. Nesesidade báziku ne’ebé apoia mak hanesan foos saku 120, supermi kaixa 120, mina masa 120, rinso, sabaun no seluk tan, tuir totál uma-kain. Iha semana kotuk, Prezidénsia Repúblika apoiu mos nesesidade báziku ba uma-kain 100 iha Kulau.

Dili, 17 Juñu 2020 – Eiz Primeiru-Ministru I no VII Governu Konstitusionál, Mari Alkatiri, Prontu atu apoia dezenvolvimentu iha Oekusi. Mari Alkatiri hateten ida ne’e hafoin hasoru malu ho Prezidente Autoridade RAEOA, Arsénio Paixão Bano, iha Gabinete Eiz Primeiru-Ministru, Faról, Dili. Arsénio Bano hateten, nafatin husu tulun no apoia tomak hosi Mari Alkatiri, tanba Mari Alkatiri mak fundadór no konseptór ba RAEOA-ZEESM, ho nune’e hanesan Presidente Autoridade RAEOA foun, nafatin kontinua atu nune’e Oekusi la’o nafatin ba oin ho di’ak. “Hanesan ha’u ko’alia ona ba Señor Primeiru-Ministru Taur Matan Ruak, katak ha’u sei presiza nafatin tulun no apoiu tomak hosi Dr. Mari Alkatiri, tanba ha’u servisu kleur ona tinan ruanulu ho Dr. Mari Alkatiri, hahú hosi II Governu Tranzisaun to’o ohin iha RAEOA”, dehan Arsénio Bano. Mari Alkatiri hateten, nafatin prontu no fó apoiu tomak ba dezenvolvimentu iha Oekusi no mos dezenvolvimentu ba Timor-Leste tomak. Sei halo esforsu tomak mos atu resolve Ró Haksolok no mos investimentu no ekonomia iha rai Oekusi.

Dili, 19 Juñu 2020 - Ekipa fiskalizasaun PDHJ, halo observasaun situasaun jerál iha kampus Universidade Dili (UNDIL) no halo entrevista ho Terseiru Vise-Reitór asuntu estudantil, Hugo Lourenço da Costa, kona-ba prosesu aprendizajen ne’ebé hahú ona. Hugo Lourenço da Costa informa katak parte universidade foti desizaun hodi reativa aula tanba haree katak Governu fó ona flexibilidade ba eskola no igreja atu hahú hikas atividade hanesan baibain maibé tenke kumpre nafatin regra saúde nian hodi prevene Covid-19. Durante impelementasaun estadu emerjénsia faze dahuluk no daruak, parte universidade hato’o ona pedidu ba Governu hodi husu apoiu liuhosi kreditu/subsídiu ne’ebé sei uza hodi garante funsionamentu prosesu aprendizajen maibé Ministru Ensinu Superiór to’o oras ne’e seidauk fó resposta. UNDIL mos prepara ona fasilidade hanesan tanki hodi enxe bee atu fase liman, sabaun no thermo scanner. Kona-ba máskara, estudante ho dosente rasik mak prepara. Seguransa kampus nian, sempre fó instrusaun ba estudante sira atu kumpre nafatin regra saúde hanesan temi ona iha leten. Iha biban ida ne’e, ekipa fiskalizasaun halo mós entrevista ho estudante na’in 3, no estudante hirak ne’e informa katak presiza apoiu máskara ba estudante sira tanba laiha posibilidade ba estudante hotu atu sosa Máskara hela de’it. Presiza prepara sabaun sufisiente hodi fase Liman no presiza koordenasaun di’ak entre Ministériu Ensinu Superiór ho Ministériu Saúde hodi prepara kondisaun hotu molok reativa aula. Hosi observasaun ekipa fiskalizasaun nota katak estudante barak mak la uza Máskara no la kumpre distansiamentu fíziku.

Dili, 19 Juñu 2020 – Komandante Unidade Patrullamentu Fronteira (UPF), João Belo dos Reis, afirma katak liña fronteira luan no movimentu ilegál iha fronteira entre Timor-Leste ho Indonézia kontinua eziste tanba falta konsiénsia hosi komunidade sira ne’ebé hela iha área fronteira no falta kooperasaun entre autoridade seguransa sira. João Belo informa mos katak iha semana ne’e nia laran, autoridade seguransa sira detén tan sidadaun na’in haat ne’ebé hatama sasán kontrabandu balu iha fronteira Suai no prende mos motorizada balu. Komandante UPF ne’e realsa katak hosi ema na’in hirak ne’ebé tama ilegál iha fronteira Suai, iha mos sidadaun Indonézia balu ne’ebé hafoin detén, autoridade seguransa no servisu migrasaun deporta kedas sira ba Indonézia. Enkuantu, sidadaun Timoroan sira entrega ba iha parte saúde hodi kumpri kuarentena. Tanba ne’e, to’o ohin loron sei iha nafatin movimentu ilegál iha rai-ketan. Hahú hosi 08 to’o 15 Juñu 2020, ema hamutuk na’in 25 mak ilegalmente hakat liu fronteira.

Manufahi, 19 Juñu 2020 – Diretór Edukasaun munisípiu Manufahi, Trinito Sarmento, realiza enkontru ho diretór eskola sira atu reativa eskola iha fulan ida ne’e hodi halo preparasaun ba prosesu aprendizajen normal. Iha enkontru ne’e, Trinito Sarmento lee sai karta orientasaun hosi MEJD ba diretór eskola sira katak eskola hotu tenke hahú reativa eskola hodi halo preparasaun tuir kritéria ne’ebé aprovadu hosi Ministériu Saúde (MS) kona-ba implementa regra prevensaun Covid-19 iha eskola, profesór ho alunu sira fase-liman loro-loron, uza máskara, labele soe fo’er arbiru, no ordena meza no kadeira 25 ba alunu sira kada sala eskola hodi garantia distánsia sosiál. Trinito Sarmento esplika katak kona-ba fasilidade prevensaun Covid-19 iha eskola, kada eskola tenke uza osan konsisaun eskolár nian hodi prepara máskara ba alunu no profesór sira inklui fasilidade prevensaun seluk hanesan sabaun, dezinfetante no seluk tan.

Inglatera, 19 Juñu 2020 – Pasiente Covid-19 hamutuk rihun-lima (5.000) iha Inglatera susesu rekupera hafoin consume ai-moruk Dexamethasone. Ho susesu hosi ai-moruk Dexamethasone halo parte Organizasaun Mundiál Ba Saúde (OMS) apresia tebes. Inglatera uza ona ai-moruk Dexamethasone ba pasiente Covid-19 hahú hosi pandemia Covid-19 dahuluk iha nasaun refere.Tuir informasaun hosi who.int, hateten, ba rezultadu teste dahuluk ba ai-moruk Dexamethasone ne’e, OMS apresia. “Ida ne’e mak teste dahuluk ne’ebé hatudu bele hamenus risku mate ba pasiente Covid-19 ne’ebé presiza apoiu oxijéniu ka ventiladór”, dehan Diretór Jerál WHO, Tedros Adhanom Ghebreyesus. Dexamethasone mos kura ona pasiente Covid-19 kuaze 20 ne’ebé infekta hosi Covid-19 sein lori ba Ospitál. Ai-moruk refere hetan estudu kle’an hosi peskizadór sira hosi Universidade Oxford no halo teste ne’ebé hatudu katak iha pasiente balu ne’ebé kuradu ho Dexamethasone sein lori ba Ospitál.

Dili, 19 Juñu 2020 - Centro Chega! liuhosi Divizaun Edukasaun no Formasaun (DEF), ohin (19/6), halo diseminasaun informasaun kona-ba “Programa Hatutan Memória” ba Estudante Universitáriu no Grupu Voluntáriu sira hanesan RYLA-TL no ICF-TL iha Salaun Konferénsia Chega! Antigu Komarka Balide, Dili. Diretora Dezenvolvimentu Instituisionál no Rekursu Umanu, Maria Arminda Guterres da Costa, ne’ebé reprezenta Diretór Ezekutivu Chega!, iha nia intervensaun hateten Centro Nacional Chega! I.P hanesan Institutu Públiku ne’ebé estabelese tuir dekretu lei Nú. 48/2016 ho nia misaun mak ‘Harii Sentru Post-Konflitu ne’ebé prezerva memória pasadu nian hodi promove direitu no valór direitu umanu’. Maria Arminda hatutan tan katak, Centro Chega! nu’udar sentru aprendizajen no nakloke ba públiku liuliu enkoraja estudante no foinsa’e sira presiza tebes atu aprende kona-ba istória Timor-Leste nian iha luta ba libertasaun nasionál. Programa Hatutan Memória (Transmisaun Memória Interjerasionál) ne’e nu’udar aproximasaun edukativa kona-ba istória no memória pasadu, fó biban ba estudante sira ne’ebé iha inisiativa rasik, halo intrevista hodi rona direita istória inan-aman ka família sira nian, no biban hodi bele hakerek inan-aman ka família sira-nia istória ka familia sira seluk nia sakrifisiu, dedikasaun no kontribuisaun ba luta independénsia nian. “Ohin loron ema hatene líder sira nia istória, maibé ladún iha istória kona-ba ema baibain (povu) nia istória, tanba ne’e liuhosi programa ida ne’e hein katak estudante sira sei hakerek istória família nian depois entrega mai no Centro Chega! sei fasilita prezerva ba istória refere, no mos bele kompila ba istória hodi ema seluk bele hetan”, dehan Maria Arminda.

Dili, 20 Juñu 2020 – Primeiru-Ministru, Taur Matan Ruak, hato’o ksolok aniversáriu ba Kay Rala Xanana Gusmão ne’ebé selebra ba dala-74 iha ohin 20 Juñu 2020. "Dezeju saúde di’ak no vida naruk nafatin hodi hamutuk serví ita-nia rai doben Timor-Leste tanba sei iha misaun boot ne’ebé ita presiza atu konkista, mak moris di’ak ba ita-nia povu no atu konkista ida ne'e, presiza ita-nia hamutuk, independentemente iha diferensa hanoin no vizaun. Saúde e felicidade! Longa Vida! Parabéns Maun Boot! Dook iha Matan Besik iha Fuan!”, liafuan hirak ne’e hato’o hosi Taur Matan Ruak Ba Xanana Gusmão.

Likisá, 19 Juñu 2020 - Vise-Primeira Ministra no Ministra Solidariedade Sosiál no Inkluzaun (MSSI), Armanda Berta dos Santos, hala'o observasaun ba pagamentu subsídiu $200.00 ba benefisiáriu sira iha suku Dato, Likisá, Munisípiu Likisa. Iha obrservasaun ne'e, Armanda Berta, hateten, apresia servisu parte seguransa nian iha Timor laran tomak. “Ha’u apresia tebes ho parte seguransa hotu iha Timor laran tomak nia servisu, ne'ebé durante ne'e fó sira nia apoiu másimu tebes ba prosesu pagamentu subsídiu $200.00 ba kada uma-kain no prosesu hotu la’o di’ak tebes”, dehan Armanda Berta. Governante ne'e mós hatutan, "Maske ita iha problema oituan kona-ba dadus benefisiáriu sira nian, maibé ida ne'e parte tékniku pagamentu nian, jeralmente seguransa iha fatin pagamentu hotu iha Timor laran tomak seguru no laiha problema". Ministra ne’e hato’o mos parabéns ba seguransa hotu iha Timor laran tomak nia apoiu durante prosesu pagamentu subsídiu $200.00 kada uma-kain iha Munisípiu 12.

Dili,22 Juñu 2020 - Prezidente Repúblika, Francisco Guterres Lú Olo, sei ko’alia ho Primeiru-Ministru, Taur Matan Ruak, atu foti desizaun definitivu ba Konsellu Kombatente ba Libertasaun Nasionál (sigla portugés, CCLN) nia edifisiu atu halibur veteranu hala’o sira-nia programa. Iha enkontru ho Prezidente Administrasaun CCLN, Vidal de Jesus ‘Riak Leman’ hamutuk no ninia estrutura, Xefe Estadu kompriende preokupasaun instituisaun ninian relasiona ho laiha espasu definitivu ba veteranu sira atu halibur malu no hala’o servisu. Prezidente Repúblika informa katak sei ko’alia ho Primeiru-Ministru atu bele hetan rai no edifisiu ba CCLN atu bele funsiona hanesan organizasaun sira seluk. Prezidente Administrasaun CCLN informa katak agora daudauk temporariamente okupa espasu ida iha Kaikoli, ne’ebé tuir planu sei harii edifisiu ba Tribunal Rekursu. Tanba ne’e CCLN husu atu Prezidente Repúblika bele buka solusaun hamutuk ho Primeiru-Ministru atribui edifisiu permanente ba veteranu nu’udar espasu prinsipál ba implementasaun programa.

Dili, 22 Juñu 2020 - Prezidente Repúblika husu ba Veteranu sira atu hatúr nafatin transmisaun valór rezisténsia nu’udar prioridade ida iha programa Konsellu Kombatente ba Libertasaun Nasionál (sigla portugés, CCLN) nian. Transmisaun valór tenke sai sentru ba programa CCLN nian atu nune’e jerasaun foun sira bele aprende de’it la’os luta eróika kombatente nian maibé bele hatutan valór rezisténsia nian. Ho situasaun polítika atuál ne’ebé akontese, difikulta CCLN atu hala’o nia programa tanba laiha orsamentu. Prezidente Administrasaun CCLN hein katak iha tempu badak bele aprezenta planu orsamentu no aprova iha Parlamentu Nasionál atu fasilita programa ne’ebé aprova tiha ona. Falta orsamentu difikulta implementasaun kriasaun Fundu ba Veteranu, verifikasaun dadus veteranu nian no harii monumentu sira iha Postu-Administrativu. Francisco Guterres Lú Olo informa katak asuntu veteranu nu’udar prioridade ida ba Xefe Estadu tanba ne’e husu atu entrega planu servisu organizasun nian atu kontinua tau matan. Prezidente Repúblika promulga Dekretu-Lei Estatutu CCLN, iha 21 marsu 2018, ho objetivu atu envolve veteranus sira iha dezenvolvimentu nasionál no hadi’ak liután sira-nia moris, ne’ebé sai parte hosi kompromisu Prezidente Repúblika nian.

Dili, 22 Juñu 2020 - Ministru Agrikultura no Peska (MAP), Pedro dos Reis, simu iha audiénsia, Andrew Jacobs, Embaixadór Uniaun Europeia (UE) ba Estadu Timor-Leste, iha Gabinete MAP, Komoro, Dili. Asuntu prinsípal ne'ebé Governante no Diplomatiku ne'e diskute mak kooperasaun entre UE ho MAP hanesan Agrofloresta, Konservasaun Agrikultura no selu-seluk tan. Iha futuru, UE hakarak servisu besik liu tan ho MAP iha área oioin hanesan Floresta, Peska, Pekuária no Agrikultura. Tanba UE hanesan Parseiru prinsipál ida hosi Parseiru Dezenvolvimentu sira iha área Agrikultura durante tinan barak ona.UE husu atu haforsa koordenasaun ho MAP atu bele orienta Parseiru Austrália no Oxfam sira-nia Aktividade nune'e bele redúz overlapping Aktividade entre Parseiru sira, ne'e duni lideransa hosi Ministériu importante tebes hodi koordena servisu iha Agrikultura tuir prioridade Governu nian. Responde ba hanoin sira ne’e, Ministru dehan kooperasaun ho UE impotante tebes. Ministru mos sujere atu Aktividade hotu tenke responde ba povu nia moris. Ne'e nu’udar enkontru dahuluk, no apresia tebes prezensa Embaixadór nian hodi diskute kooperasaun entre UE ho MAP. Pedro dos Reis mos informa, hakarak ba observa Direitamente Aktividade ne’ebe iha implementa ho orsamentu UE nian iha terenu.

Dili, 22 Juñu 2020 – Ekipa Konjunta Ministériu Ensinu Superiór, Siénsia no Kultura (MESSK) no Ministériu Saúde (MS) nian, iha Sesta ne’e (19/6), halo inspesaun jerál iha Universidade Nasionál Timor-Lorosa’e (UNTL), hodi observa sala-aula no eskritóriu, fatin fase-liman, termoscanner iha pontu-entrada ba kampus sira, bazeia ba rekezitu sira hosi MS no MESSK ba prevensaun Covid-19, molok reativa atividade prezensiál. Pró-Reitora Asuntu Provedoria no Akonsellamentu (PRAPA), no mos Prezidente Komisaun Tékniku ba Avaliasaun Risku, Elaborasaun no Jestaun Planu Kontijénsia Interna UNTL (KTAREJPK-UNTL), Teresa Madeira Soares, hateten katak tuir observasaun jerál hosi ekipa avaliadór nian, UNTL nia preparasaun prienxe ona maioria rekezitu sira, maibé iha parte balu mak presiza hadi’ak liu tán. “Tuir observasaun jerál, ekipa avaliasaun informa verbál katak UNTL prienxe ona maioria rekezitu, maibé iha aula balu mak sira rekomenda ita presiza hadi’a tan hanesan karteira balu ne’ebé seidauk kumpri regra distansiamentu fíziku mínimu metru 1, no mos fatin fase-liman ita tenke aumenta tan iha kampus balu”, informa Teresa Madeira Soares. Pró-Reitora salienta tan katak liuhosi inspesaun ne’e ekipa avaliadór sira lori ona rezultadu inspesaun ba MS no MESSK hodi parte kompetente halo avaliasaun finál. Tuir mai, MESSK sei haruka rezultadu avaliasaun finál mai UNTL, molok atividade prezensiál bele hahú, no ekipa konjunta MS no MESSK sei halo inspesaun fila-fali bainhira atividade prezensiál nian hahú ona.

Díli, 22 Juñu 2020 - Primeiru-Ministru Taur Matan Ruak, ohin, iha Palásiu Governu, realiza ronda reuniaun ho Embaixadór sira hahú ho Embaixadór Repúblika Indonézia, Sahat Sitorus, ho objetivu hodi informa situasaun atual Nasaun nian. Iha ámbitu ne’e, Sahat Sitorus, apresia ho lideransa Primeiru-Ministru, Taur Matan Ruak nian ne’ebé bele jere situasaun difisil liuliu Impase Polítika no COVID-19, hodi ikus mai bele ultrapasa situasaun refere, no hanesan nasaun viziñu sira la interfere situasaun atual rai laran maibé preokupa uitoan oinsá situasaun polítika rai-laran bele normaliza fila-fali. Embaixadór Indonézia ne’e mos hato’o parabéns ba esforsu Governu Timor-Leste nian, ne’ebé mak jere propagasaun COVID-19 hodi Timor-Leste atualmente livre ona hosi moras ne’e, no kona-ba planu rekuperasaun ekonómika, nia parte mós apoiu no apresia tebes atu Timor-Leste bele rekupera fila-fali nia ekonomia ne’ebé kauza hosi pandemia COVID-19.

Dili, 22 Juñu 2020 - To'o iha momentu ida ne'e, Timor-Leste kontinua laiha kazu pozitivu ba Covid-19 no seidauk deteta kazu transmisaun ruma iha komunidade, informa porta-voz SIJK Odete Viegas, iha konferénsia imprensa ba atualizasaun dadus Covid-19, ne'ebé hala'o, segunda-feira ne'e. Porta-voz SIJK ne'e afirma katak maske laiha ona kazu ativu iha rai ida ne'e, maibé atividade vijilánsia sentinela kontinua hala'o nafatin iha teritóriu laran tomak atu nune'e bele deteta transmisaun iha komunidade nia leet. Odete relata katak to'o ohin loron totál kumulativu ezame laboratóriu hamutuk 2118 ho negativu 1896 no hein rezultadu 198.Diretora-Jerál ba Prestasaun Servisu Ministériu Saúde ne'e realsa katak sei iha nafatin ema ne'ebé hela iha kuarentena obrigatóriu no autokuarentena. Oras ne'e daudauk, totál ema iha konfinamentu obrigatóriu hamutuk 83. Hosi númeru ne'e, iha Díli 53 no iha munisípiu sira seluk hamutuk 30. Enkuantu, ema na’in 30 mak iha autokuarentena, 28 iha Díli no na’in rua iha munisípiu sira seluk. Ema ne'ebé kompleta ona loron 14 iha kuarentena kumulativamente hamutuk 2534. Hosi númeru ne'e, 1997 hosi Díli no 537 hosi munisípiu sira seluk. Fó hanoin hikas fali katak, to'o ohin loron, Timor-Leste sei mantein ho kazu konfirmadu 24 ne'ebé rekuperadu ona no laiha tan ona kazu foun hahú kedas iha 24 Abril 2020.

Dili, 23 Juñu 2020 – Kazu Dengue iha Timor-Leste Baibain menus iha fulan Juñu tanba klima udan sei para iha fulan refere. Maibé, haree ba mudansa klimátika ne’ebé nafatin kontinua ho udan, nune’e, kazu moras dengue infekta hosi susuk aumenta maka’as liu kompara ho tinan kotuk. To’o oras ne’e, Timor-Leste rejista ona kazu konfirmadu dengue 1000 resin no mate na’in-8 ona. Ho klima udan ne’ebé lori tempu naruk, aumenta nafatin kazu moras sira ne’ebé mai hosi susuk. Kazu Dengue tinan ida ne’e aumenta maka’as relasiona ho udan iha tempu naruk hodi rezulta fatin barak mak akumula no dezenvolve susuk hodi lori virus moras dengue nian ba komunidade. Cruz Vermelha Timor-Leste (CVTL) servisu hamutuk ho Governu hodi nafatin apoia komunidade ho hanoin tomak atu hamoos bee lihun sira, mantéin ambiente moos, utiliza mos ai-moruk anti-susuk hodi prevene-an. Prezidente CVTL Madalena Soares hateten, infraestrutura ne’ebé halibur bee no uma sira rabat malu iha komunidade sira-nia hela fatin sei difikulta área  refere atu livre hosi susuk.

Dili, 23 Juñu 2020 - Sekretáriu Estadu ba Komunikasaun Sosiál (SEKOMS), Merício Akara, iha Segunda ne’e (22/6), realiza enkontru ho Diretór Ezekutivu ONG FORUM, Daniel dos Santos, hodi halo diskusaun kona-ba ‘Liberdade Imprensa no Esbosu Lei difamasaun’. Iha entrevista, Merício Akara hateten, hakarak loke komunikasaun ho sosiedade sivil hodi rona sira nia hanoin kona-ba lei refere. “Ha’u hanoin ita tenke apresia inisiativa hosi ita-nia sosiedade sivil, tanba sira ho sira-nia inisiativa rasik kontribui sira nia ideia, partisipa iha diskusaun. Hanesan governu konsidera ideia sira ne'e kuandu liga ba lei difamasaun. Inisiativa hosi proposta lei ne’e mai hosi ministériu justisa entaun ami sei transmite informasaun ba malu hodi nune’e bele entende didi’ak konteudu hosi lei ne’e rasik” informa Merício Akara. Iha enkontru ne’e, SEKOMS husu atu diskute mos kona-ba lei informasaun tranzasaun eletróniku no Fake News. “Ha’u mos dehan ba señor diretór ita bele hahú diskute kona-ba aspeitu balu hosi lei informasaun transasaun eletrónika. Parte balu SECOMS nian ami foti liuliu atu promove lei ida kona-ba Fake News, tanba ita konsidera Fake News ne’e inimigu ba ita hotu, ba media no ba estadu hotu”, afirma Akara. Sekretáriu Estadu ba Komunikasaun Sosiál argumenta diskusaun ba lei sira ne’e hanesan kompeténsia própria SEKOMS nian no propoin ba FONGTIL atu bele loke diskusaun ne’ebé sei involve mos instituisaun tékniku sira hanesan autoridade nasionál no telekomuniksaun inklui operadór sira.

Dili, 23 Juñu 2020 - Ministru Agrikultura no Peska (MAP), Pedro dos Reis, simu audiénsia hosi Kathleen M. Fitzpatrick, Embaixadora Estadus Unidus Amerika (EUA) ba Timor-Leste, iha Gabinete MAP, Komoro, Dili. Asuntu prinsípal ne'ebé Governante no Diplomatiku ne'e diskute mak kooperasaun entre EUA ho MAP hodi haree ba setór Agrikultura Avansadu, Dezenvolvimentu Hortikultura, Programa to'os na’in ba to'os na’in, Programa Nutrisaun ne'ebe implementa Direitamente hosi EUA ne'ebé servisu hamutuk ho Ministériu Edukasaun hodi fó asisténsia ba iha estudante sira liuliu iha situasaun COVID-19, no seluk hanesan seguransa Alimentár fundu ba avaliasaun rápida ba situasaun seguransa iha ita-nia rain ne'ebé foin lalais MAP Hala'o Lansamentu. Iha biban ne'e, EUA mos halo kooperasaun ho MAP liuliu iha área peska ne'ebé servisu hamutuk ho Worldfish hodi haree liu ba iha área protejida Marítima. Aléin hosi ne’e, MAP mos haree kona-ba oinsá mak bele fasilita produtu sira iha área rurál bele mai to’o sidade liuhosi kooperasaun ho CLN, atu sosa produtu sira hosi área rurál. MAP agora halo hela Demplot promosaun ba utilizasaun Adubus orgániku ne'ebé hasa'e duni produsaun hosi Produtividade hosi tonelada 3,2 sa’e ba 5,6 to’o 6 kada héktar. Tanba ne’e, MAP husu reprezentante EUA iha Timor-Leste atu apoia mos sira seluk hanesan produsaun haree, batar no apoia iha produsaun agríkola.

Dili, 23 Juñu 2020 - Prezidente Repúblika, Francisco Guterres Lú Olo, liuhosi Dekretu Prezidente Repúblika númeru 53/2020, nomea membru VIII Governu Konstitusionál na’in-21. Prezidente Repúblika uza nia kompeténsia konstitusionál tuir artigu 106 númeru 2 halo nomeasaun ba membru Governu hafoin simu proposta hosi Primeiru Ministru. Membru Governu na’in-21 ne’ebé hetan nomeasaun hosi Prezidente Repúblika mak hanesan: Vise Primeiru Ministru no Ministru Planu no Ordenamentu José Maria dos Reis, Ministru Koordenadór Assuntus Ekonómikus Joaquim Amaral, Ministru Negosius Estranjeirus Adaljiza Albertina Xavier Reis Magno, Ministru Edukasaun, Juventude no Desportu Armindo Maia, Ministru Turismu, Komérsiu no Indústria, José Lucas do Carmo da Silva, Ministru Interior Taur Matan Ruak, Ministru Petroleu no Minerais Víctor da Conceição Soares, Vise-Ministru Negosius Estranjeiru no Kooperasaun Julião da Silva, Vise-Ministru Justisa José Edmundo Caetano, Vise-Ministru Administrasaun Estatal Lino de Jesus Torrezão, Vise-Ministru Saúde Bonifacio Mau Coli dos Reis, Vise-Ministru Edukasaun, Juventude no Desportu António Guterres, Vise-Ministru Komérsiu no Indústria Domingos Lopes Antunes, Vise Ministru Turismu Komunitária no Kulturál Inacia da Conceição Teixeira, Vise-Ministru Agrikultura no Peskas Abilio Xavier de Araújo, Vise-Ministru Interior Antonino Armindo, Sekretáriu Estadu Formasaun Profisionál no Empregu Alarico de Rosário, Sekretáriu Estadu Kooperativas Elizario Ferreira, Sekretáriu Estadu Peskas Elídio de Araújo, Sekretáriu Estadu Juventude no Desportu Abrão Saldanha, no ikus Sekretáriu Estadu Protesaun Sivil Joaquim José Gusmão dos Reis Martins. Francisco Guterres Lú Olo sei fó pose ba membru Governu na’in-21 iha aban, 24 Juñu 2020, tuku 16.30, iha Palásiu Prezidensiál Nicolau Lobato, Dili.

Haree ba situasaun sira-ne’e bele halo reforma polítika, semiprezidensializmu ba Prezidensializmu. Fasil ba Timór adota prezidensialismu tanba populasaun uitoan, mentalidade la dauk natoon lida ho diferensa sira, sei kesi metin ho istória, tradisaun nst. Ita bele iha konsensu adota sistema Prezidensializmu, iha parte balun ne’ebé afavór mak, haree ba realidade, ezemplu Prezidente mak propoin nia membru governu no nia mak nomeia. Prezidente reprezenta Estadu iha rai-li’ur no iha rai-laran reprezenta governu (xefe órgaun ezekutivu). Sei la iha impase polítika nabanaba hodi hamosu krize, tanba hosi parlamentu halo kontrolu ba governu, sei halo ho kontrolu objetivu, jurídika, maski parlamentu ho governu iha diverjénsias polítikas, la satisfeitu kondusaun, politika governu nian, maibé parlamentu la naran hatun governu se bainhira governu la komete krime de responsabilidade. Iha-ne’e, prezidente/governu presiza de’it kbiit negosiasaun atu konvense iha parlamentu hodi afavór ba projeitu governu nian. Ha’u hanoin, klaru ke sistema ida la perfeitu maibé haree ba realidade Timór nian hanesan nasaun foun ne’ebé mai ho istória ne’ebé la hanesan ho nasaun seluk. Bele lee artigu kompletu iha nee!

Dili, 24 Juñu 2020 - Durante tempu naruk ona, eskola sira hasoru difikuldade atu garante disiplina, promove sentimentu étiku no iha tempu hanesan, asegura respeitu ba labarik sira nia direitu. Haree ba dezafiu ida ne’e, iha 23 Juñu 2020, Dulce de Jesus Soares, nu’udar Ministra Edukasaun, Juventude no Desportu (MEJD), halo lansamentu ba Kódigu Konduta no Étika Alunu sira-nian. “Atu ambiente eskolár bele favorese ensinu-aprendizajen ho kualidade, presiza disiplina hosi edukadór, no mós hosi estudante sira. Maibé alunu nia hahalok di’ak labele mai hosi ta’uk, tenke mai hosi konsiénsia alunu nian rasik, ne’ebé rezulta hosi prosesu edukativu ida”, dehan Dulce de Jesus Soares. Kódigu Konduta no Étika Alunu determina kompromisu prinsipál 5. Kompromisu ba Nasaun, kompromisu ba aprendizajen, kompromisu ba komunidade edukativu, kompromisu ba eskola no kompromisu ba alunu nia-an rasik. Diploma Ministeriál ne’ebé sei aprova Kódigu ne’e mos determina konsekénsia ne’ebé estudante sei simu, wainhira nia hatudu hahalok ida ne’ebé viola kompromisu sira. Esforsu ida ne’e uza disiplina pozitivu no prosesu dixiplinár restaurativu hodi kombate no halakon hahalok negativu estudante nian iha eskola hanesan, falta respeitu ba profesór no estudante sira seluk, baku-malu, lori arte marsiál ba eskola, hatais la apropriadu, halo aat sasán eskola nian, halo bullying, no sira seluk. “Timor-Leste nia kultura bazeia ba relasaun ida ne’ebé hatudu respeitu ba malu. Mai ita hamutuk promove realidade ida ne’e iha eskola sira iha teritóriu tomak nia laran. Karáter di’ak hosi futuru adultu ida tenke hakiak durante prosesu edukasaun. Ha’u espera katak Kódigu ida ne’e bele kontribui ba prosesu dezenvolvimentu nasaun nian”, deklara Dulce de Jesus Soares.

Dili, 24 Juñu 2020 – Prezidente Repúblika, Francisco Guterres Lú Olo, ohin, fó ona pose ba membru VIII Governu na’in-21, ne’ebé realiza iha Palásiu Prezidensiál Nicolau Lobato, Dili. Membru Governu na’in-21 ne’ebé simu pose hosi Prezidente Repúblika ohin mak hanesan: Vise Primeiru Ministru no Ministru Planu no Ordenamentu José Maria dos Reis, Ministru Koordenadór Assuntus Ekonómikus Joaquim Amaral, Ministru Negosius Estranjeirus Adaljiza Albertina Xavier Reis Magno, Ministru Edukasaun, Juventude no Desportu Armindo Maia, Ministru Turismu, Komérsiu no Indústria, José Lucas do Carmo da Silva, Ministru Interior Taur Matan Ruak, Ministru Petroleu no Minerais Víctor da Conceição Soares, Vise-Ministru Negosius Estranjeiru no Kooperasaun Julião da Silva, Vise-Ministru Justisa José Edmundo Caetano, Vise-Ministru Administrasaun Estatal Lino de Jesus Torrezão, Vise-Ministru Saúde Bonifacio Mau Coli dos Reis, Vise-Ministru Edukasaun, Juventude no Desportu António Guterres, Vise-Ministru Komérsiu no Indústria Domingos Lopes Antunes, Vise Ministru Turismu Komunitária no Kulturál Inacia da Conceição Teixeira, Vise-Ministru Agrikultura no Peskas Abilio Xavier de Araújo, Vise-Ministru Interior Antonino Armindo, Sekretáriu Estadu Formasaun Profisionál no Empregu Alarico de Rosário, Sekretáriu Estadu Kooperativas Elizario Ferreira, Sekretáriu Estadu Peskas Elídio de Araújo, Sekretáriu Estadu Juventude no Desportu Abrão Saldanha, no Sekretáriu Estadu Protesaun Sivil Joaquim José Gusmão dos Reis Martins. Ho tomada pose ba membru foun na’in-21 ne’e, VIII Governu agora kompleta ona Estrutura Orgánika ho totál kadeira 46, ne’ebé lidera hosi Primeiru-Ministru Taur Matan Ruak, inklui mos Vise Primeiru-Ministru Na’in-2.

Dili, 24 Juñu 2020 – Eiz Ministra Edukasaun, Juventude no Desportu (MEJD), Dulce de Jesus Soares, hato’o agradesimentu ba entidade hotu ne’ebé fó suporta durante nia mandatu, relasiona ho nia demisaun hosi kargu hanesan MEJD. “Povu-doben Timor-Leste, Profesor/a no oan-doben estudante sira, futuru Timor-Leste nian, mak ha’u hadomi. Ho haraik-an, ohin ha’u hakarak hato’o mensajen kona-ba ha’u-nia demisaun hanesan Ministra Edukasaun, Juventude no Desportu ne’ebé ha’u kaer desde fulan Juñu tinan 2018. Hanesan membru husi Partidu CNRT, ha’u obedese ba desizaun Partidu, hodi hakotu ha’u-nia knaar hanesan Ministra iha VIII Governu Konstitusionál. Iha biban ne’e, ha’u hakarak hato’o ha’u-nia agradesimentu wa’in ba fiar ne’ebé mak Partidu CNRT, liuliu, Maun Boot Xanana Gusmão, depozita mai ha’u hodi kaer pasta ne’e. Ha’u mós hakarak hato’o ha’u-nia agredesimentu ba S.E. Primeiru Ministru VIII Governu Konstitusionál, Taur Matan Ruak, no mós Membru Governu sira hotu ba servisu hamutuk durante tempu ne’e”, informa Dulce de Jesus. Ikus liu, Dulce de Jesus mos nafatin hato’o mensajen ba estudante hotu hodi enkoraja sira atu nafatin estuda tanba nasaun nia futuru iha estudante nia liman. “Ba estudante doben sira, Timor-Leste nia futuru iha imi-nia liman. Badinas no dixiplina atu estuda nafatin, maske ita-nia fasilidade barak sei mínimu iha eskola sira. Liuliu ba estudante feto-oan sira, imi mós bele hetan prestasaun di’ak hanesan estudante-mane sira, no ha’u enkoraja imi hotu atu estuda ho forsa-vontade, fiar-an, no buka atu realiza imi-nia mehi sira! Ha’u hakarak taka ho Eroi Boot, maktoban Prezidente Áfrika do Sul, Nelson Mandela nia lia-menon osan-mean ba mundu tomak: Edukasaun mak kilat ida boot liu ne’ebé imi bele uza se hakarak hadi’a no muda mundu”, hatutan Dulce de Jesus.

Dili, 25 Juñu 2020 – Komandante Jerál Polísia Nasionál Timor-Leste (PNTL), Komisáriu Faustino da Costa hateten situasaun seguransa iha rai-laran kontinua hakmatek no la’o di’ak nafatin. Faustino hato’o informasaun ne’e ba Prezidente Repúblika Francisco Guterres Lú Olo, wainhira hasoru malu ohin iha Palásiu Prezidensiál Nicolau Lobato, Dili. Prezidente Repúblika Husu ba PNTL atu nafatin mantéin situasaun ida ne’e hanesan mos servisu di’ak sira ne’ebé Komando PNTL hala’o iha teritóriu nasionál. Iha sorumutu ne’e, Komandante PNTL hamutuk ho nia Adjuntu Komisáriu Mateus Fernandes, atualiza mos kazu asidente no insidente iha semana ida ne’e nia laran ba Prezidente Repúblika. Faustino da Costa informa mos katak PNTL kontinua hala’o nia knaar hodi asegura situasaun seguransa rai-laran no tuir desizaun Governu nian.

Dili, 25 Juñu 2020 - Forsa Navál Estadus Unidus Amérika (EUA), kompleta ona sira-nia projetu konstrusaun ba dala-100 iha Timor-Leste, ho konstrusaun sala aula rua ba Eskola Ensinu Báziku Sentrál Fatumeta, Dili. Forsa Navál EUA hamutuk ho Embaixadora EUA ba Timor-Leste, Kathleen Fitzpatrick, hala’o serimónia inaugurasaun sala foun rua refere ho partisipasaun hosi Eiz Prezidente RDTL, Jose Ramos-Horta, Ministra Edukasaun, Juventude no Desportu (MEJD) Dulce de Jesus Soares ne’ebé demitidu ona, Ministru Defeza Filomeno Paixao, no Xefe Estadu Maior F-FDTL Koronel Coliati. Iha serimónia inaugurasaun ne’e, Embaixadora Fitzpatrick hateten katak haksolok tebes ho Forsa Navál EUA nian ne’ebé kompleta ona projetu ba dala-100 durante tinan 10 servisu iha Timor-Leste. “Ha’u haksolok tebes anunsia katak Forsa Navál EUA kompleta ona sira-nia projetu ba dala-100 durante tinan 10, sira nia servisu maka’as iha Timor-Leste. Amerikanu no Amerikana sira hosi Konstrusaun Movel Batallaun V, servisu ho laran no domin iha projetu ida ne’e, servisu liu oras hodi garante sala eskola sira ne’e konstrui ho didi’ak no furak”, hateten Embaixadora Fitzpatrick.

Dili, 25 Juñu 2020 – Universidade Nasionál Timor-Lorosa’e (UNTL), nia dosente na’in-5 okupa mos pasta nu’udar Ministru iha Estrutura Orgánika VIII Governu nian. Dosente UNTL sira ne'ebé asume kargu iha VIII Governu ne’e mak hanesan: Ministru Finansa, Fernando Hanjam, nu’udar dosente ida hosi Fakuldade Ekonomia no Jestaun; Ministru Edukasaun, Juventude no Desportu, Armindo Maia, nu’udar Reitór dahuluk UNTL no dosente hosi Fakuldade Filozofia; Ministru Ensinu Superior, Siénsia no Kultura, Longuinhos dos Santos, nu’udar dosente hosi Fakuldade Ekonomia no Jestaun; Ministru Turizmu, Komérsiu no Indústria, José Lucas do Carmo da Silva, nu’udar dosente hosi Fakuldade Agrikultura; no Ministru Petróleu no Minerál, Víctor da Conceição Soares, nu’udar dosente hosi Fakuldade Enjeñaria, Siénsia no Teknolojía. Nune’e, Reitór no sívitas akadémika UNTL tomak hato’o votus parabéns no susesu ba dosente ka alumni UNTL sira ne'ebé asume kargu iha Estrutura Orgánika VIII Governu nian, ho esperansa katak sira hotu bele servisu hodi kontribui ba dezenvolvimentu Timor-Leste.

Dili, 25 Juñu 2020 – Primeiru-Ministru Taur Matan Ruak agradese Prezidente Repúblika, Francisco Guterres Lú Olo, tanba fó pose ba membru foun hodi kompleta estrutura VIII Governu Konstitusionál. Hafoin audiénsia ho Prezidente Repúblika, Primeiru Ministru hateten katak finalmente Governu kompleta ona no sei iha kbiit liután atu hala’o servisu sira ne’ebé tenke halo iha tempu oin mai. “Ha’u kontente loos tanba ha’u-nia ekipa kompletu. Kuaze tinan rua la’o ho roda tolu. Primeira vez ho roda haat. Ha’u espera katak ho ekipa ida ne’e bele halo esforsu, presta servisu ba sidadaun sira, tau mákina estadu la’o, tenta enfrenta situasaun moras, ekonomia no problema sosiál”, hateten Primeiru-Ministru. Primeiru-Ministru hateten katak membru VIII Governu ne’ebé kompletu sei eleva kapasidade ezekusaun Orsamentu Jerál Estadu. Xefe Governu informa mos ba Prezidente Repúblika kona-ba pagamentu subsidiu ba komunidade sira ne’ebé besik atu hotu ona, falta kompleta iha Díli. Hein katak iha loron ida ka rua sei remata. Ba sidadaun sira ne’ebé seidauk hetan subsidiu, Ministériu Solidariedade Sosiál iha responsabilidade atu hadi’ak no buka atu hatene tansa.

Dili, 25 Juñu 2020 - Sekretáriu Estadu Juventude no Desportu (SEJD) atual, Abrão Saldanha simu ona termu entrega hosi SEJD sesante , Nélio Isaac Sarmento. Seremonia entrega pasta ba SEJD foun ne’e hala’o iha Salaun enkontru SEJD, ohin (25/6). Iha intervensaun dahuluk, SEJD foun Abrão Saldanha, hateten sei kontinua hatutan saida mak iha ona, sei hadi’a no harii mos servisu ne’ebé mak importante relasiona ho nia knaar. “Ohin pasta boot ne’ebé entrega ona mai ha’u no hatutan saida mak iha daudauk ona no hadi’a saida mak ohin sekretária estadu sesante ko’alia hela mai ha’u, ba ida ne’e presiza hadi’a, no mos rekomedasaun ne’ebé mak sei hadi’a, no mos hatúr harii servisu saida mak ita hanoin liu-liu ba nesesidade ne’ebé ita halo ona servisu iha area juventude no desportu tuir opiniaun sira hosi hanoin ne’ebé mai hosi tékniku sira no mos opiniaun ne’ebé ha’u rasik iha ba área rua ne’e”, hateten Abrão Saldanha.

Indonézia, 25 Juñu 2020 – Governu Indonézia informa fali, ohin, kona-ba dadus kazu COVID-19 nian, aumenta tan kazu identifikadu pozitivu foun hamutuk 1.178. Nune’e totál kazu pozitivu ba COVID-19 iha Indonézia hamutuk 50.187 ona. “Ita haree provínsia Jawa Jawa Leste ohin informa kazu foun 247 no informa mos rekuperadu 241. Hafoin Jakarta ohin informa kazu foun 196 no rekuperadu 112”, dehan porta-vóz Ekipa Prevensaun COVID-19 Achmad Yurianto iha konferénsia imprensa, Jakarta, ohin. Kazu COVID-19 mos aumenta iha provínsia seluk hanesan Sulawesi Súl kazu foun 103 no rekuperadu 59, Maluku Norte kazu foun 80 no rekuperadu 1, no Jawa Sentrál kazu foun 78. Ho númeru kazu hirak ne’e halo dadus konfirmadu COVID-19 sa’e maka’as liu tan ba 50.187.

Dili, 25 Juñu 2020 - Sekretáriu Estadu Ba Formasaun Profisionál no Empregu (SEFOPE), realiza serimónia troka pozisaun hosi SEFOPE sesante Julião da Silva, ba SEFOPE foun Alarico de Rosario, iha edifisiu SEFOPE, Kaikoli. Julião da Silva afirma, durante hala'o kna'ar iha instituisaun ne'e kompromisiu lubuk ida mak presiza tebes atu hala'o durante mandatu, maibé la konsege realiza hotu, tanba ne'e husu SEFOPE foun atu bele kontinua, liuliu iha área formasaun profisionál, apoiu grupu Auto Empregu no buka tan merkadu traballu iha rai-li’ur. Iha fatin hanesan, Alarico de Rosario hateten, sei hatutan de'it SEFOPE sesante nia programa no servisu ne'ebé durante tinan hirak nia laran realiza. Nia akresenta planu no papél SEFOPE nian dahuluk mak fó formasaun Profisionál hodi hadi'a kapasidade Joventude Timoroan sira nian nune'e bele atinji metas governu nian. Lider máximu SEFOPE ne'e mos afirma planu importante SEFOPE nian ida mak apoiu grupu auto-empregu sira nune'e bele redúz númeru dezempregu iha ita nia rai-laran.

Dili, 26 Juñu 2020 - Sentru Integradu Jestaun Krize (SIJK) hala'o reuniaun ikus, iha Kinta ne’e (25/6), ho Komisaun Interministeriál ne'ebé lidera hosi Primeiru-Ministru, Taur Matan Ruak, hodi aprezenta relatóriu atividade ne'ebé hala'o hosi Sala Situasaun durante períodu Estadu Emerjénsia. Segundu Komandante Operasionál SIJK, Brigadeiru Jenerál João Miranda Aluc Descartes haktuir, “Estadu Emerjénsia ba faze datoluk nian sei termina iha 26 Juñu 2020, iha 23:50 otl. Tanba ne'e, SIJK mai aprezenta relatóriu atividade ne'ebé hala'o ona hahú hosi faze dahuluk to'o faze datoluk Estadu Emerjénsia nian no purmenór hosi relatóriu ne'e sei fó sai hosi Governu”. Aluc afirma mos katak liuhosi reuniaun ida ne'e, Komisaun Interministeriál no SIJK deside katak laiha ona nesesidade atu prolonga tan Estadu Emerjénsia, maibé Governu sei kontinua tau prioridade ba medida prevensaun COVID-19 iha rai-laran no Ministériu Saúde mak sei responsabiliza. Hatán kona-ba fronteira ne'ebé hahú loke fila-fali ona iha kada loron kuarta durante oras rua nia laran, Segundu Komandante Operasionál SIJK ne'e salienta katak tuir medida protokolár, sidadaun sira ne'ebé tama mai Timor-Leste tenke kumpri kuarentena". Enkuantu, relasiona ho mandatu SIJK nian ne'ebé estabelese iha Marsu 2020 hodi hatán ba surtu COVID-19 iha rai-laran, João Miranda realsa katak mandatu SIJK nian sei termina iha loron 26 Juñu 2020 hanesan loron ikus hosi Estadu Emerjénsia.

Díli, 26 Juñu 2020 - Iha ámbitu ba komemorasaun aniversáriu ba tinan ida ne'e, ne'ebé sei akontese iha loron 29 fulan Juñu, Autoridade Inspesaun no Fiskalizasaun ba Atividade Ekonómika Sanitária no Alimentar (AIFAESA), kompostu hosi nia koordenadór Abílio Oliveira Sereno, Diretór Operasaun Gabriel da Costa, Xefe Seksaun hamutuk ho inspetór sira, realiza inspesaun ida hodi nafatin asegura no proteje konsumidór sira hosi risku ba saúde, liuhosi, kontrola produtu expiradu (estragadu), kondisaun restaurante, indústria padaria, no mos tabaku ilízitu sira. Nune'e, inspetór sira inspesiona estabelesimentu hamutuk 13 kompostu hosi kioske 10, padaria 2 no restaurante 1. Iha Inspesaun ne'e, AIFAESA Halo mos apreensaun ba produtu bebiba expiradu ho marka Bigcola Stroberry hamutuk masa 175, Floridina 24, Jelly Shake 28, Sari Wangi 17,  no Country Choice masa 4. Enkuantu bebida alkólika ho marka liurai ho totál masa 16, inklui mos produtu ai-hán hanesan biskuit Gery Salut plástiku 3. Prende mos tabaku ilízitu marka Surya ho kuantidade Slop 1, masu 5, lolon 3, Sigaru LA ho totál lolon 56. Entretantu, inspesaun ne'e realiza iha Postu Admnistrativu Kristu-Rei, iha área Taibesi no Bekora.

Dili, 26 Juñu 2020 – Universidade Nasionál Timor Lorosa’e (UNTL), sei reativa fila-fali atividade prezensiál, iha kampus hotu-hotu, hahú iha 29 Juñu 2020. UNTL implementa nafatin regra ba prevensaun COVID-19 durante atividade prezensiál. UNTL mos sei kontinua suspende eventu akadémiku prezensiál hotu ne’ebé ho númeru partisipante boot, hanesan kongresu, semináriu, enkontru, kolókiu no seluk tan. Ema ne’ebé mak iha sintoma moras COVID-19, ho razaun saida de’it, la bele tama kampus UNTL hotu-hotu.

Dili, 27 Juñu 2020 – Austrália liuhosi nia Embaixadór ba Timor-Leste, Peter Roberts, entrega ona xave fasilidade Izolamentu COVID-19 nian iha Vera-Kruz no Tasi-Tolu ba Ministériu Saúde Timor-Leste. Fasilidade izolamentu ne’e sai hanesan parte esensiál ba Timor-Leste nia estratejia hodi prevene COVID-19. Fasilidade hirak ne’e tulun ema sira ne’ebé mak hala’o teste pozitivu ba COVID-19 atu bele rekopera ho di’ak, mantein sira seguru no haketak sira hosi públiku. Ho mata-dalan hosi ekipa tékniku ne’ebé forma hosi Palácio das Cinzas, Organizasaun Mundiál ba Saúde, Maluk Timor, St. John of God Health Care no Menzies School of Health Research, Embaixada Austrália fornese osan hamutuk dólar Austrália millaun 1.35 hodi hadi’ak fasilidade hirak ne’e.

Dili, 27 Juñu 2020 – Embaixadór Xina ba Timor-Leste, Xiao Jianguo, halo doasaun máskara deskartável ba Polísia Nasionál Timor-Leste (PNTL), hodi tulun prevene-an hosi moras COVID-19. Serimónia doasaun máskara ne’ebé hala’o iha 26 Juñu ne’e, hetan partisipasaun hosi Komandu Jerál PNTL, Komisáriu Polísia Faustino da Costa, Adidu Defeza Xineza Koloníl Huang Damin no Komandu PNTL sira seluk. Molok ne’e, Embaixada Xina halo ona doasaun máskara ba F-FDTL iha loron hirak liubá. Ho doasaun ne’e, Xina nafatin hatudu nia espíritu atu hametin relasaun kooperativu ho Timor-Leste ba oin.

Díli, 27 Juñu 2020 - Primeiru Ministru Taur Matan Ruak, prezide retiru dahuluk ezekutivu VIII Governu nian ho elenku governamentál tomak durante loron rua nian laran, Sesta no Sábadu (26-27/06) ne’ebé mak hala’o iha salaun Ministériu Finansa, Dili. Objetivu hosi Retiru ne’e, Xefe Ezekutivu fó introdusaun kona-ba Liña Orientasaun Elaborasaun ba Proposta Orsamentu 2020-2023 ne’ebé sai hanesan mata-dalan ba Membru Governu sira atu redefine planu no programa prioridade boot ne’ebé nesesáriu tebes liuliu liga ba bein-estár povu nian, iha kontestu elaborasaun planu no programa ba proposta Orsamentu Jeral Estadu nian hosi 2021 to’o 2023, nune’e bele alkansa meta sira ne’ebé define ona iha programa Governu nian ba to’o mandatu nia rohan iha tinan 2023. Aproveita biban ne’e, Xefe Ezekutivu orienta ba nia Membru Governu sira atu elabora planu no programa tuir liña orientasaun ne’ebé fahe ona ba kada Ministru sira. Alein hosi ne’e, husu nia elenku governativa sira atu servisu hamutuk, serbisu iha ekipa, no halo koordenasaun servisu entre liña ministeriál ne’ebé iha ligasaun servisu ba malu no salienta evita duplikasaun programa entre liña ministeriál sira. Liu tan, Xefe Ezekutivu mos alerta ba nia governante sira, atu esforsu hala’o reforma sira ne’ebé inisia ona iha tinan 2019 atu bele hamosu sistema administrasaun ida ne’ebé efisiente liu no efikásia hodi la hatodan mákina estadu.

Díli, 28 Juñu 2020 - Ekipa Inspetór hosi AIFAESA ne'ebé lidera hosi Xefe Seksaun Komérsiu no indústria, João Morato, ho inspetór sira halo akompañamentu ba prosesu destruisaun voluntáriu ba bebida alkólika ho marka Sagres hamutuk kaixa 555 hosi kompañia Daya Marketing. Iha prosesu destruisaun ne'e, inspetór sira observa katak kompaña Daya Marketing halo destroisaun ho maneira loke Bebida alkólika hodi fakar ba balde hafoin tau fali ba Bidon. Tuir mai, iha loron 03 Jullu 2020 inspetór sira sei akompaña kompañia refere hodi ba fakar no destroi ho produtu sira seluk hanesan Chourico 127 Pcs, Campuran Portugal kaixa 237, pork kaixa 31, Beef kaixa 4, ayam potong kaixa 205, ayam kampung 55 Pcs, Jelly shake kaixa 306, Hit electric mat refill kaixa 6, no stella metic refill kaixa 140, iha lixeira Tibar. Atividade Destruisaun ba Bebida alkólika ne'e hala'o durante loron 2 nia laran iha resinto kompañia Daya Marketing, Akadiruhun Díli.

Dili, 29 Juñu 2020 - Direjente no Funsionáriu AIFAESA. IP,  partisipa misa agradesimentu ba komemorasaun aniversáriu AIFAESA nian ba Dala haat. Misa agradesimentu ne'e hala’o iha igreja Balide ho Selebrante Padre Pároku Balide, Graciano dos Santos Barros. Iha Omilia Padre Selebrante dehan, “Imi hotu ne’ebé hala’o knaar iha instituisaun ne'e hanesan vokasaun, Servisu hodi serví ba nasaun, Servisu ho autoridade, brani, no fiar imi sei la monu ba tentasaun”. Hafoin misa remata, Koordenadór AIFAESA. IP, Abilio Olievira ba jornalista Sira haktuir katak, ohin AIFAESA selebra nia Aniversáriu ba Dala haat, AIFAESA hamriik hosi instituisaun haat, hanesan Ministériu Saude, Ministériu Komérsiu, Industria no Ambiente, Ministériu Turizmu, iha tinan 4 liubá. AIFAESA nia misaun Mak halo inspesaun ba atividade ekonómika, no kualidade ai-hán. Partisipa iha misa agradesimentu ne'e, Koordenadór AIFAESA, Abilio Oliveira Sereno, Diretor Departamentu sira, Xefe Divizaun, Xefe Seksaun no funsionáriu hotu hosi autoridade ne'e nian.

Manufahi, 29 Juñu 2020 - Bebé hamutuk na’in-235 mak moris iha munisípiu Manufahi durante Estadu Emerjénsia hahú fulan Abril to’o Maiu tinan 2020. Diretora servisu Saúde munisípiu Manufahi, Florencia Corte-Real Tilman, ohin (29/06), informa katak hosi totál bebé 235 ne’ebé moris iha uma túr-ahi Same inklui postu Saúde Alas, Fatuberliu no Turiskai iha bebé na’in rua mak mate, tanba ida mate kedas iha inan nia isin no na’in ida tarde liu lori mai Ospitál no bebé sira seluk moris ho kondisaun normál. Florencia Corte-Reálal Tilman haktuir tan katak inan isin rua ne’ebé mai hetan tratamentu hamutuk na’in atus haat sanulu resin tolu (413), kompostu hosi inan isin-rua K1 katak inan isin rua ne’ebé la haree ba fulan iha na’in atus rua haatnulu resin tolu 243, inan isin-rua K4 signifika, inan isin-rua ne’ebé besik atu túr-ahi maibé tarde mai konsulta iha Ospitál hamutuk na’in atus ida hitunulu (170). Diretora Saúde ne’e salienta tan, inan isin-rua sira ne’e maioria hetan isin di’ak tanba hetan atensaun máximu hosi saúde munisípiu Manufahi.

Manufahi, 29 Juñu 2020 - Eskola hamutuk atus ida tolunulu resin rua (132) iha munisípiu Manufahi mak seidauk prienxe kritéria prevensaun COVID-19 atu reativa fila-fali prosesu aprendizajen. Xefe departementu programátiku Saúde munisípál Manufahi, Orlando Martins, ohin (29/06), informa katak bazeia ba inspesaun ne’ebé ekipa saúde hamutuk ho edukasaun munisípiu halo ba eskola 134 iha Munisípiu Manufahi hosi Pre-eskolár to’o nível sekundária, identifika katak iha eskola rua mak prienxe ona kritéria sanulu resin-haat (14) ne’ebé ministériu Saúde aprova tuir padraun prevensaun COVID-19 nian, atu reativa fila-fali prosesu aprendizajen hanesan eskola KÁFE Same no eskola Katólika São Francisco de Asis Fatuberliu,  no iha eskola 132 mak seidauk prienxe kritéria hanesan sala eskola tenke akumula de’it alunu na’in-20, tenke iha hariis-fatin, tanke fase-liman, lixu-fatin, termoscanner, dezinfetante no kritéria sira seluk.

Dili, 29 Juñu 2020 - Ministériu Agrikultura no Peska (MAP), liuhosi Diresaun Nasionál Agro-Komersiu, lansa etiketa foun ba foos Timor 100%, foos rai lokál ne’ebé mak durante ne’e prodúz hosi Asosiasaun CAAKUB ho WEBABA, iha loron Sesta ne’e (26/6), iha resintu MAP Komoro. Sekretariu Jerál MAP, Cesar José da Cruz, iha nia intrevista hateten katak, MAP halo lansamentu ba karon ho etiketa foun ba foos lokál tanba ba oin Timor-Leste iha hanoin atu prodúz barak liu tan foos lokál hodi labele depende de’it ba foos hosi rai-li’ur. “Ohin MAP halo lansamentu ba etiketa foun ba foos Timor ne’ebé uza karon foun ho dezeñu Timor katak wainhira ita prodúz foos lokál iha rai-laran, ita bele uza karon ida ne’e, ho nune’e ita halo lansamentu ba foos rai ho marka karon foun ne’e tanba ba oin ita iha hanoin bele prodúz barak liu tan atu nune’e timoroan hotu-hotu bele konsume no ita labele depende de’it ba foos rai-li’ur”, dehan Cesar José. Sekretáriu Jerál MAP ne’e salienta tan katak, tenke servisu hamutuk ho ajénsia Internasionál hanesan JICA no WFP atu bele hare oinsá atu bele hadi’a kualidade produsaun ba oin bele prodúz barak tan.

Dili, 29 Juñu 2020 - Ministru Obras Públikas (MOP), Salvador Pires, partisipa iha reuniaun Konsellu Ministru extraordinária, ne'ebé lidera hosi Primeiru-Ministru Taur Matan Ruak, ohin, iha Palásiu Governu, Dili. Iha reuniaun ne'e, Konsellu Ministru aprova tetu Orsamentál ho valór dólar amerikanu millaun 1,492.3 ($1,492.3 USD) ba Orsamentu Jerál Estadu (OJE) tinan finanseiru 2020. Prioridade sira ne’ebé defini ona ba OJE 2020 nian mak estabilizasaun ba setór sosiál ho foka ba saúde, edukasaun, formasaun, bee no saneamentu, no estabilizasaun ba setór ekonómiku ho foka ba promosaun investimentu ba setór privadu, kriasaun ba empregu, ba agrikultura, ba seguransa alimentár, ba polítika makroekonómiku, reforma ba administrasaun públika, ekonomia, sistema judisiáriu no jestaun ba finansa públika. Bazeia ba prioridade hirak ne’e, 33,8 % hosi valór totál OJE sei aplika ba setór sosiál, nune’e, 8% ba edukasaun, 15% ba protesaun sosiál, no 11% ba saúde. Iha mos 48,5% ba dezenvolvimentu ekonómiku no infraestrutura ne’ebé inklui medida ba estabilizasaun ekonómika iha ámbitu COVID-19 nian.

Dili, 25 Juñu 2020 -  Kampus Globál Direitus Umanus hakarak fó hatene ba públiku katak iha loron 15 fulan-Juñu Uniaun Europeia (UE) hili projetu ida ne’e hosi projetu barak seluk atu sai istória susesu “Relatóriu Direitus Umanus no Demokrasia iha 2019 husi Uniaun Europeia”! Dezde 2019 Kampus Globál ajuda UNTL atu dezenvolve edukasaun direitus umanus no peskiza. Instalasaun Sentru Direitus Umanus UNTL inaugura iha Agostu ikus iha serimónia ida hanesan parte hosi ajenda nasionál kona-ba komemorasaun ba selebrasaun aniversáriu tinan 20 husi konsulta públika, ho prezensa hosi José Ramos-Horta no Ministru Longuinhos dos Santos, hamutuk ho ofisiál senior sira barak husi Estadu no dignatáriu internasionál sira.  Objetivu hosi Sentru ne'e atu habelar direitus umanus hosi 2021 liu husi Fakuldade UNTL sia hotu hanesan matéria transversál, no sei atu envolve iha rede internasionál no atividade peskiza atu sai membru husi Kampus Globál Ázia-Pasífiku hamutuk ho universidade husi ASEAN. Tanba razaun ida-ne'e, ami daudaun fó formasaun ho susesu ba profesór, peskizador, no funsionáriu sira atu sai rekursu futuru Sentru nian.  Projetu ne'e agora iha faze ikus no iha ona rezultadu importante, rezultadu husi serbisu maka’as tebes, koordenasaun di'ak tebetebes entre parte sira i importante liu tanba tradisaun, prátika, no ezijénsia husi direitus umanus iha Timor-Leste. Projetu nia hili ida nudar istória susesu ba “Relatóriu Direitus Umanus no Demokrasia iha 2019 husi Uniaun Europeia” mak susesu importante ba UNTL no ba Kampus Globál. Lee relatóriu kompletu iha ne'e!

Definisaun polítika katak arte ou siénsia ida atu apaña poder ida tuir dalan konstituisionál no mos inkonstituisionál. Teoria klásika Aristoteles hateten katak polítika maka hanesan esforsu ida ne'ebé povu viaza atu apaña bem estar povu nian. Intensaun polítika katak HUSI, BA ka ida ne'ebé iha relasaun ho povu. Maibé realidade hatudu katak iha sékulu XXI ou iha époka kontemporer ida ne'e, esénsia husi polítika ne'e rasik komesa mínimu ona iha ninia realizasaun (aktualisasi), tamba egoismu husi polítika nain sira ne'ebé mak maka'as liu duke interese komum, ikus mai povu mak sai vítima ba hahalok hirak ne'e hotu. Ideolojia Nasionalizmu sempre tau ás interese komum no humanidade, valór independênsia bo'ot tebes iha sira (nasionalizmu) nia matan, maibé diferente ho ideolojia globalizmu ne'ebé somente para tau importánsia liu ba interese privadu, quer dizer esénsia nasaun iha sira nia matan mínimu tebes "Less State". Ba sira (globalizmu) katak loron ohin bele han iha Timor, toba iha Malaysia no haris iha Estadus Unidus. Lee artigu kompletu iha ne'e!

Dili, 01 Jullu 2020 - Ministru Obras Públikas (MOP), Salvador Pires, informa katak durante estadu emerjénsia iha periodu dahuluk no daruak MOP liuhosi Diresaun Jerál Eletrisidade Timor-Leste (DJ-EDTL) transforma rendimentu ba gastu purvolta dólar amerikanu millaun 4 resin ba subsídiu pulsa, liuhosi manda númeru token ba kliente sira. Subsídiu ne’e la’os ho osan maibé ho de’it númeru token ho objetivu atu evita kliente sira ba sosa pulsa no selu iha balkaun banku nian ne’ebé bele kontribui ba propagasaun COVID-19, tanba ne’e subsídiu ne’e atu kontribui ba iha distánsia sosiál ba prevensaun moras COVID-19. Kona-ba subsídiu ba eletrisidade no bee ba períodu Estadu Emerjénsia faze da-III nian, tuir dekretu lei ba ezekusaun, la hatete ida-ne’e, tanba ne’e MOP-EDTL laiha baze legál atu avansa ho subsídiu eletrisidade ba da-III.

Dili, 01 Jullu 2020 - Ministru Obras Públikas (MOP), Salvador Pires, informa katak, levantamentu dadus ba estragus hosi inundasaun iha Kosta Súl no parte Leste iha 22 Maiu 2020 remata ona. Daudauk ne’e hein konvokasaun reuniaun Konsellu Administrasaun Fundu Infraestrutura (KAFI) hodi realiza prosesu rekuperasaun. Tuir dadus ne’ebé iha, estragus iha lokalizasaun 12 liuliu estrada no ponte, maibé prosesu rekuperasaun sei sujeitu nafatin ba verifikasaun legál, nune’e sei hein Ministru Planu Ordenamentu tanba nia mak Prezidente KAFI. “Dadus rezulta hosi inundasaun iha 22 Maiu iha Kosta Súl no mos iha Parte Leste, ita-nia levantamentu dadus hotu ona, ami agora hein hela konvokasaun reuniaun KAFI nian ba halo desizaun, Exelénsia Vise Primeiru-Ministru hanesan Ministru Planu Ordenamentu mak iha kompeténsia atu konvoka tanba nia mak Prezidente KAFI ami hein hela, maibé tanba ita-boot sira haree foin mak tomada pose, sei halo hela ajustamentu no mos koordena liña servisu ho liña ministériu relevante”, dehan Salvador Pires. Ministru ne’e hatutan tan katak wainhira halo ona enkontru mak sei hetan desizaun hodi avansa ho obra sira iha lokalizasaun 12 refere.

Manufahi, 01 Jullu 2020 - Komisaun Téknika Covid-19 munisípiu Manufahi, hala'o asaun karidade apoia nesesidade bázika ba familia kbiit-laek uma-kain 61 iha postu-administrativu Alas, iha Tersa ne’e (30/06). Prezidente Komisaun Tékniku Covid-19 munisípiu Manufahi nu’udar mos atuál administradór Munisípiu, Arantes Isaac Sarmento, hateten apoiu ne'e hetan kontribuisaun hosi Manufahi oan sira no ne'ebé hatudu fuan boot ba familia kbiit-laek relasiona ho estadu emerjénsia iha prevensaun virus corona, no kontribuisaun hirak ne'e liuhosi Komisaun Covid-19 munisípiu hodi fó apoiu ba familia kbiit-laek hanesan ferik, katuas no ema defisiente sira hodi hakmaan sira-nia moris. Uma-kain 61 ne'e kompostu hosi suku Aituha uma-kain 14, suku Taitudak uma-kain 6, suku Dotik uma-kain 11, suku Uma Berloik uma-kain 17 no suku Mahakidan uma-kain 13. Entretantu, iha loron Kuarta (01/6), komisaun Covid-19 kontinua distribui nesesidade bázika ba familia kbiit-laek sira iha postu Fatuberliu, Suku Fahinihan, Bubususu no Kaikasa Ailalek.

Dili, 01 Jullu 2020 - Prezidente Repúblika, Francisco Guterres Lú Olo, husu Xefe Estadu Maior Jenerál F-FDTL, Lere Anan Timur, atu nafatin koopera ho PNTL hodi asegura estabilidade nasaun. Lere Anan Timur hateten katak instituisaun seguransa rua ne’e sei kontinua halo kooperasaun atu mantein estabilidade nasionál. Maske laiha ona estadu emerjénsia no laiha ona kazu pozitivu ba COVID-19 maibé F-FDTL sei mantein nafatin nia prezensa atu asegura fronteira terestre tuir knaar defeza nian.  Xefe Estadu Maior Jenerál apela ba líder 1974 atu hamutuk buka konsensu hodi lori nasaun ba oin, dirize jerasaun foun atu ukun rai ne’e no labele lori fila-fali problema funu ne’ebé remata ona hodi kria konfuzaun iha instituisaun seguransa nia laran. Iha parte seluk, Lere Anan Timur reafirma mos deklarasaun hosi Ministru Defeza katak rekrutamentu ba membru foun F-FDTL so bele hala’o iha tinan 2021.

Dili, 01 Jullu 2020 - Prezidente Repúblika (PR), Francisco Guterres Lú Olo, husu ba Prezidente Parlamentu Nasionál (PPN), Aniceto Guterres atu deputadu sira nu’udar reprezentante povu bele hatán aspirasaun hosi kraik. Prezidente Repúblika rona mos esplikasaun kona-ba Parlamentu Nasionál nia situasaun jerál, funsionamentu, administrasaun no jestaun.  Aniceto Guterres informa mos kona-ba serimónia atu hatúr fila-fali meza Parlamentu Nasionál ne’ebé naksobuk, sei hala’o iha 30 Agostu 2020. Parlamentu Nasionál servisu hamutuk hela ho Governu hodi halo preparasaun ba serimónia kulturál ne’ebé envolve lia-na’in sira hosi munisípiu 12 no RAEOA, no mos igreja Katólika. Hatán kona-ba Lei Pensaun Vitalísia, Prezidente Parlamentu hateten katak inisiativa tenke mai hosi Governu no deputadu sira. Prezidente Parlamentu mesak labele foti inisiativa atu halo revizaun ba Lei Pensaun Vitalísia.

Dili, 02 Jullu 2020 – Xina liuhosi nia Embaixadór Xina iha Timor-Leste, Xiao Jianguo, fó doasaun máskara médiku deskartável rihun haatnulu (40.000) no jel dezinfetante ba liman atus-lima-neennulu (560) ba Ministériu Ensinu Superior, Siénsia no Kultura (MESSK). Embaixada Xina mos fó doasaun máskara médika deskartável rihun haatnulu (40.000) ba Ministériu Edukasaun, Juventude no Desportu (MEJD). Apoiu hirak ne’e, Embaixada refere transfere mos máskara médika deskartável rihun ida (1.0000) nu’udar doasaun hosi Shanxi University of China ba Institute Of Business (IOB). Apoiu hirak ne’e simu direitamente hosi Ministru Ensinu Superiór, Siénsia no Kultura, Longuinhos dos Santos, Vise-ministru MEJD, Antonio Guterres no Vise-Reitór IOB, Antonio Matins, ne’ebé partisipa mos iha serimónia ba doasaun ne'e.

Dili, 02 Jullu 2020 – Estudante Universidade Nasionál Timor Lorosa’e (UNTL), liuhosi nia Asosiasaun Akadémika Estudantil (AAE-UNTL), submete karta petisaun ba Reitór UNTL, Francisco Miguel Martins, relasiona ho izensaun ba propinas semestre par tinan 2020 nian. Tuir informasaun hosi AAE-UNTL hateten katak Reitor UNTL simu no konkorda tebes ho izensaun propinas refere, nune’e, nia halo ona karta introdutória detalla ida no aneksa ho petisaun refere hodi enkamiña ba Ministru Ensinu Superiór, Siénsia no Kultura (MESSK), Longuinhos dos Santos, iha loron 18 Juñu 2020, hodi husu izensaun ba semestre par tinan 2020 nian ba estudante UNTL tomak. Haree ba ejijénsia ne’e, iha loron 29 Juñu 2020, MESSK deklara katak hosi nia parte manda ona karta konvite ba Reitór Universidade ho Instituisaun privada no públika sira hotu ne’ebé mak hamahan-an iha MESSK atu bele diskute asuntu refere iha tempu badak molok halo desizaun. Entretantu, hosi AAE-UNTL hakarak Governu deside katak tenke fó livre propinas semestre par tinan 2020 nian ba estudante UNTL tomak no husu atu redúz mos orsamentu ba propinas semestre nian iha universidade sira seluk.

Dili, 26 Janeiru 2021 – Sekretáriu Estadu Formasaun Profisionál no Empregru (SEFOPE) Alarico de Rosário realiza enkontru ida ho liña ministeriál relevante sira iha tersa (26/01) ne’e iha salaun SEFOPE Dili, hodi diskute no buka solusaun kona-ba oinsá atu haruka traballadór timoroan ba servisu iha Austrália. Alarico de Rosário iha okaziaun ne’e hateten katak oras ne’e tempu ida ne’ebé difísil tebes atu solusiona tanba mundu enfrenta hela surtu Covid-19, nune’e nia husu ba liña ministeriál relevante sira atu servisu hamutuk hodi haruka timoroan sira ba servisu iha Austrália bazeia ba nota entendimentu ne’ebé asina ona. Enkontru ne’e partisipa hosi Diretór Jerál hosi liña ministeriál sira hanesan Ministériu Saúde, Ministériu Negósiu Estranjeiru no Kooperasaun, Ministériu Transporte no Komunikasaun, Ministériu Justisa, reprezentante Embaixadór Austrália iha Timor-Leste, DFAT no WPTL.

Dili, 03 Jullu 2020 – Primeiru-Ministru (PM) Taur Matan Ruak iha reuniaun preparasaun ba Loron Nasionál Funsaun Públika nian, iha edifísiu Ministériu Finansas, Aitarak Laran, Dili, husik hela mensajén ba servidór públiku sira hotu atu prontu assumi responsabilidade karik iha despaixu hodi transfere ba iha munisípiu sira. “Ha’u ko’alia ho Prezidente Komisaun Funsaun Públika, iha rezisténsia barak iha Funsionalizmu Públiku atu ba foho (transfere ba munisípiu). Ha’u espera ke iha ha’u-nia tempu tinan 2 ka 3 ne’e ita-boot sira la iha rezisténsia. Ita-boot sira jura iha Lei nia oin hateten (…) Ha’u sei loke dalan se mak lakohi, hasai tiha i seluk bele ba, tanba jura tiha dehan bele ba fatin hotu-hotu depois lakohi ba tanba saida? (…) Halo nusa mak nasaun bele ba oin. Tanba ema ida ema rua ita tenke paraliza nasaun tomak? Estadu labele funsiona hanesan ne’e. Klaru ke ita respeita direitu fundamental ema nian, mas nia tenke hatene, se ser pago é mesmo para fazer isso. Estadu selu tenke serbisu, selae polítika-polítika pois hakarak sai funsionáriu como é possível. Hanesan fali ema iha Timor la iha só nia de’it mak bele lori Timor ba oin! Ita iha prinsípiu katak la iha ema ida ke insubstituível. Se ita hakarak lori ita-nia nasaun ba oin ida ne’e mak ita tenke halo.

Venilale, 04 Jullu 2020 - Ministru Obras Públikas (MOP), Salvador Pires, iha Sábadu kotuk halo inspesaun ba projetu konstrusaun estrada nasionál hosi munisípiu Baukau ba munisípiu Vikeke ne’ebé daudauk ne’e hahú servisu iha Lot 1 hosi munisípiu Baukau ba postu administrativu Venilale. Prosesu libertasaun rai iha konstrusaun estrada nasionál Baukau-Vikeke lot 1 hosi Baukau ba Venilale daudauk ne’e kompañia konstrutór no supervisor hahú halo libertasaun rai iha parte Berkoli, postu administrativu Venilale nian tanba prosesu indiminizasaun la’o ona no fó ona kompesasaun ba komunidade afeitadu liuliu ba ai-horis no rezidénsia ne’ebé afeitadu hosi konstrusaun refere. Lot 1 nian iha área balun seidauk liberta hanesan hosi Baukau Vila ba Buibau nian parte balun, suku Uailili, suku Gariuai to’o iha Fatumaka seidauk iha prosesu libertasaun rai ba konstrusaun estrada nasionál tanba sei iha prosesu identifikasaun no negosiasaun ho komunidade hodi fó indiminizasaun ba komunidade nia ai-horis no rezidénsia ne’ebé hetan afeitadu. Iha inspesaun ne’e, Ministru hateten katak orienta Unidade Manajementu Projetu (PMU) hamutuk ho kompañia konstrutór no supervisór hodi aprosima ho autoridade lokál no komunidade iha área afeitadu ne’ebé daudauk ne’e seidauk halo libertasaun ba rai hodi prosesa lalais indiminizasaun, nune’e konstrusaun estrada nasionál ne’e bele la’o ho di’ak.

Dili, 6 Jullu 2020 - Primeiru-Ministru Taur Matan Ruak hateten, reforma fiskál ne’ebé agora daudauk la’o hela, ne’e importante tebes atu aumenta reseita Estadu nian iha momentu ne’ebé folin mina-rai monu maka’as iha merkadu mundiál hodi afeita mos ba Fundu Mina-rai, kauza hosi pandemia surtu Covid-19, ne'ebé halo ekonomia mundiál enfrenta resesaun. Relasiona ho ne’e, Xefe Ezekutivu fó ezemplu ida kona-ba Polísia Nasionál Timor-Leste no Alfandega ne’ebé karik jere ho didi’ak, Instituisaun Estadu rua ne’e bele hatama reseita ne’ebé di’ak ba Estadu. Tanba ne’e, Xefe Governu hakarak invés Polísia Tránzitu sira ba prende motor ka kareta infrator sira-nian ne’ebé viola kódigu estrada, di’ak liu mak multa de’it osan atu bele aumenta reseita doméstika. “Ha’u Hori bainhira ko’alia ho kuadru sira iha Interiór, Vise Ministru Interior, ha’u dehan ita presiza osan, maibé kuandu halo lei ba prende fali motor. Motor ba hada hamutuk hotu iha Eskuadra Polísia ne’ebá to’o ferujen, to’o dodok, balu lori tan ba uma sé mak hatene. Se ha’u presiza osan pois ba foti (prende) motor halo saida? Ha’u halo lei para foti de’it osan. Ohin ha’u hetan o multa foti osan, o bele lori o-nia motor, aban ha’u hetan tan foti tan osan, bainruak ha’u hetan tan o, foti tan, ha’u foti-foti, o mak sai baruk. Entaun nia sente afinál ha’u gasta osan ba motor ne’e barak liu motor nia folin, di’ak liu ha’u rai tiha iha uma. Duké ita foti motor kria tan problema ida, nusá la foti osan de’it”, dehan Xefe Governu. Aleinde ne’e, Xefe Governu mos lamenta ho polítika Alfandega nian ne’ebé prende sasán hosi infrator sira ba sunu no tesi tiha, invés leillaun hodi hetan osan hatama ba kofre Estadu.

Dili, 06 Jullu 2020 - Hafoin Sala Situasaun remata, servisu prevensaun no mitigasaun Covid-19 iha fali Ministériu Saúde (MS), ho nune’e, atu kontinua fila-fali hodi hato’o informasaun ba públiku kona-ba atualizasaun dadus surtu Covid-19 iha Timor-Leste iha kada loron segunda tuku 15.00 Oras Timor-Leste. MS hato’o mos katak durante semana ida kotuk nian laran, totál ema ne’ebé tama hosi Pontu Entrada hotu (Aeroportu, Portu Marítimu no Terestre) hamutuk ema na’in-70. Hosi númeru ne’e, iha ema na’in-27 mak halo autokuarentena no na’in-43 tama hotu iha konfinamentu obrigatóriu ne’ebé governu prepara. Iha mos ema ne’ebé tama ilegalmente hamutuk na’in-21. Na’in-10 tama hosi Memo, na’in-6 tama hosi Batugade , na’in-1 tama hosi Cova, no na’in-3 tama hsi Tunubibi. Entre sira ne’e, iha sidadaun estranjeiru na’in-1 tama hosi Lifau, Oekuse, Parte imigrasaun deporta fali ona. Sidadaun hirak ne’ebé tama ilegalmente oras ne’e daudauk hala’o hela kuarentena iha fasilidade ne’ebé governu dezigna.

Dili, 03 Jullu 2020 - Autoridade Inspesaun no Fiskalizasaun ba Atividade Ekonómika Sanitária no Alimentar (AIFAESA), liuhosi inspetór sira akompaña Destroisaun ba aihan no bebidas expiradu ne’ebé halo hosi Empreza Daya Marketing. Destruisaun ne'e halo ba produtu aihan no laos aihan inklui Bebidas expiradu no estragadu sira. Produtu sira ne’e mak hanesan Manu Timor hamutuk Falun 1.150, Ayam Potong 900gr kaixa 400, Frozen Pork Spareribs 10kg kaixa 50, Chourico 127 Pcs, Beef/Na'an karau kaixa 4 no falun 15, Ice Cream Frosty kaixa 67, Jelly Shake kaixa 306, Hit Electric Refill kaixa 6 no Stella Matic Refill kaixa 140. Aliende ne'e fakar mós serveja sagres nia be'en ne'ebe antes ne'e destroi ona no ense hela ba bidon sia (9). Atividade destruisaun ne'e hala'o iha lixeira Tibar no hetan apoiu seguransa hosi Polisia Nasional Timor-Leste (PNTL) Likisá.

Díli, 07 Jullu 2020 - Primeiru-Ministru Taur Matan Ruak simu iha audiénsia Prezidente Administrasaun Konsellu ba Kombatente Libertasaun Nasionál (sigla portugés CCLN), Vidal de Jesus ‘Riak Leman’ ho nia ekipa, Segunda ne’e (06/7), iha Palásiu Governu. Iha audiénsia ne’e, Prezidente CCLN husu fatin própriu ba Xefe Governu atu uza hanesan edifísiu ba CCLN nian, alein hosi relata serbisu komisaun nian. Hatán ba ne’e, Xefe Governu indika eiz edifísiu Muzeu iha tempu okupasaun Indonézia nian, iha Komoro, besik Akademia PNTL, ne’ebé atualmente grupu Arte Moris okupa hela, atu rehabilita hodi bele uza ba servisu atende nesesidade Veteranu sira-nian. “Ami reprezenta Konsellu mai hasoru S.Exa. Primeiru-Ministru, ohin ami trata asuntu rua, asuntu ida kona-ba fatin la iha atu Konsellu servisu, asuntu ida seluk ami relata servisu komisaun nian ba S.Exa. Sr. Primeiru-Ministru. Agora ami hetan ona fatin, S.Exa. Primeiru-Ministru dehan muda fatin se la sala Konsellu ba servisu iha Arte Moris-Komoro.” Dehan Riak Leman ba jornalista sira hafoin remata enkontru.

Dili, 07 Jullu 2020 - Komandu Polísia Nasional Timor-Leste (PNTL) hetan apoiu Supermie Mie Sedap hamutuk kaixa 270 hosi Kompañia Mie Sedap iha Timor-Leste. Apoiu umanitária ne’e hanesan meiu ida atu tulun membru PNTL sira ne’ebe hala’o servisu iha terenu durante kombate surtu Covid-19 iha Timor-Leste. Komandante Komandu Administrasaun PNTL Superintendente Xefe José Soares ne’ebé reprezenta Komandu iha serimonia simu apoiu ne’e hateten, lori Komandu nia naran hato’o agradesimentu ba apoiu ne’ebe mak fó hosi kompañia, atu bele tulun membru sira wainhira hala’o servisu loron no kalan iha terenu. José Soares afirma tan katak liuhosi apoiu ne’e sei bele hametin liu tan amizade entre PNTL ho Kompañia, tanba knaar PNTL nian mak atu garante seguransa ba ema hotu no la fihir ba sidadaun estranjeiru ka sidadaun Timor. Maibé importante atu ema hotu iha Timor-Leste bele sente seguru wainhira hala’o atividade. Iha fatin hanesan, Country Manager Kompañia Mie Sedap iha Timor-Leste Henny Kurniawan iha ninia lia menon hateten objetivu hosi apoiu ne’e mak hakarak ajuda instituisaun PNTL iha tempu pandemia ida ne’e iha ne’ebé PNTL sempre hala’o knaar iha tempu loron no kalan. Apoiu hirak ne’e hanesan faze dahuluk ne’ebé sei fó supermie hamutuk 270 no faze daruak nian sei oferese tan 730.

Dili, 07 Jullu 2020 - Sekretáriu Jerál FRETILIN, Mari Alkatiri, ohin, hakat ba edifisiu Prokuradór Jerál da Repúblika hodi hato’o keixa hasoru Komisaun Polítika Nasionál CNRT (sigla portugés CPN-CNRT) relasiona ho akuzasaun hosi CPN-CNRT hasoru Marí Alkatiri iha loron hirak liubá. “Ha’u mai hanesan sidadaun ida. La’os mai hanesan líder nasionál, la’os mai hanesan Sekretáriu Jerál. Mai hanesan sidadaun para atu reklama ba Estadu, ha’u nia direitu”, dehan Mari Alkatiri ba jornalista sira iha fatin Ministériu Públiku nian. Mari hatutan, “Sira tenki mai prova, sira halo akuzasaun iha fundamentu ka lae. Se laiha fundamentu sira tenke responsabiliza. La’os akuza, akuza de’it, uza mídia oioin halo akuzasaun”. Alkatiri hateten mos katak ida ne’e nu’udar keixa dahuluk hasoru CPN-CNRT. No loron hirak mai tan nia sei hatama tan keixa daruak hasoru bankada CNRT. Alkatiri mos dehan sei hatama keixa hodi kontra mídia balu.

Dili, 07 Jullu 2020 – Embaixadora Estadus Unidus Amérika (EUA) Kathleen Fitzpatrick, hamutuk ho Ministru Transporte no Komunikasaun José Agustinho da Silva, Diretór Misaun USAID Jim Wright no Xefe IOM Wonesai Workington Sithole, hala’o lansamentu ofisiál ba sentru foun Monitorizasaun Meteorolójika Timor-Leste nian. Sentru Monitorizasaun Meteorolójika ne’e ho funsaun atu bele detekta anin no udan-boot, anin-fuik destrutivu, sekas, inundasaun, rai-nakdoko, rai-monu no dezastre naturál seluk tan. Sentru ne’e fó biban ba governu hodi halo prediksaun no responde rapidamente ba dezastre naturál sira. “Dezde 2020, USAID oferese ona fundu liuhosi Organizasaun Mundiál ba Migrasaun (sigla inglés IOM), hodi dezenvolve Timor-Leste nia sistema alerta sedu. Ohin ami orgullu hodi lansa sentru ne’e nu’udar parte ida hosi apoiu povu Amerikanu nian hodi haforsa Governu Timor-Leste nia abilidade hodi prevene, prepara no responde ba dezastre naturál”, dehan Embaixadora Fitzpatrick iha serimónia lansamentu ne’e.

Dili, 07 Jullu 2020 - Ministru Obras Públikas (MOP), Salvador Pires, ohin, hala’o enkontru ho Embaixadór Austrália mai Timor-Leste, Peter Robert, hodi ko’alia liu kona-ba kontinuasaun apoiu Austrália nian ba programa estrada rurál. “Ha’u bele konfirma ho Ministru para kontinua servisu nafatin programa estrada rurál ba dezenvolvimentu, partikularmente tempu Corona Virus, programa hanesan estrada rurál importante tebes, tanba estrada rurál liga komunidade ba eskola, ba sentru saúde no merkadu, no mos fó oportunidade ba ema ne’ebé hela iha área rurál atu servisu. Ami fiar katak programa hanesan ne’e importante duni”, informa Peter Robert ba jornalista sira hafoin remata enkontru. Embaixadór Austrália ne’e hatutan katak iha área estrada rurál kada tinan Austrália fó apoiu tékniku mais ou menus dólar amerikanu millaun 4. Ida ne’e nu’udar programa Governu Timor-Leste nian ne’ebé hetan apoiu hosi Governu Austrália liuhosi asisténsia tékniku.

Brazíl, 08 Jullu 2020 – Prezidente Brazíl, Jair Bolsonaro, informa katak nia pozitivu infektadu virus corona (Covid-19) hosi rezultadu ezaminasaun ba nia pulmaun ne’ebé hala’o iha Segunda (06/7) horisehik. Tuir informasaun hosi CNN, iha Tersa ne’e (07/7), Bolsonaro informa direitamente nian kondisaun liuhosi transmisaun direita iha televizaun. “Ema hotu hatene katak ida ne’e (virus Corona) sei da’et ba populasaun ho lalais ka neineik. Ha’u-nia rezultadu teste pozitivu”, dehan Bolsonaro. Iha diskursu ne’e, Jair Bolsonaro uza máskara no nia husu ba ema hotu atu hadook-an hosi nia provizoriamente. “Imi labele besi-besik ha’u, okay?, ne’e ha’u rekomenda ba hotu-hotu”, tenik Bolsonaro. Tuir informasaun hosi AFP, ezaminasaun ne’e hala’o hafoin Prezidente Brazíl fila hosi hán hamutuk ho Embaixadór Estadus Unidus Amérika no mos ministru balu tan sein uza máskara. Ida ne’e nu’udar teste Corona ba dala haat Bolsonaro nian dezde pandemia Corona mosu iha Brazíl. Rezultadu teste tolu seluk ne’e hatudu katak nia negativu ba Covid-19.

Dili, 08 Jullu 2020 - Governu prontu atu fasilita no motiva timoroan sira ne’ebé iha kapasidade ba hakerek atu hamenus dependénsia ba livru hosi rai-liur. Sekretáriu Estadu ba Komunikasaun Sosiál, Merício Akara, hato’o afirmasaun ne’e iha serimónia lansamentu livru Biolojia iha Eskola São Pedro, Komoro, ne’ebé hala’o iha Segunda ne’e (07/7). Akara apresia inisiativa profesór timoroan na’in-rua ne’ebé hakerek livru Biolojia ne’e no hein katak inisiativa ida ne’e bele fó inspirasaun ba timoroan sira seluk atu prodúz livru hodi sai hanesan referénsia ba estudante sira. Governante ne’e haktuir, Governu prontu kolabora ho parte eskola hodi distribui mos livru hirak ne’e ba eskola hotu-hotu iha teritóriu Timor-Leste no nia parte sei ko’alia ho Ministériu Edukasaun atu nune’e bele fó atensaun ba livru ne’ebé timoroan sira prodúz. “Ita tenke hahú fasilita timoroan sira-nia kreatividade iha hakerek no ha’u sei ko’alia ho Ministru Edukasaun atu nune’e ba oin ne’e bele fó apoiu”, tenik Sekretáriu Estadu. Merício husu ba timoroan sira atu kontinua hakerek ho difikuldade ne’ebé mak iha no Governu prontu atu fó apoiu liuliu oinsá atu publika no oinsá atu distribui livru ne’ebé prodúz ona.

Dili, 08 Jullu 2020 – Konsellu Ministru hala’o sorumutuk, ohin, ne’ebé prezide hosi Primeiru-Ministru Taur Matan Ruak, hodi aprezenta no halo mos aprovasaun ba projetu deliberasaun balu. Iha enkontru ne’e, Konsellu Ministru aprova projetu Deliberasaun ida, ne’ebé ho objetivu hodi halo ezonerasaun ba Francisco da Costa Monteiro hosi nian kargu nu’udar Prezidente Konsellu Administrasaun Timor Gap – Timor Gás no Petróleu, E.P, no ba kargu Prezidente Diresaun Ezekutiva. Entretantu, Governu ne’ebé lidera hosi Taur Matan Ruak ne’e aprova hodi nomeia hikas António José Loiola de Sousa ba kargu refere hodi substitui hikas Francisco da Costa Monteiro.

Dili, 08 Jullu 2020 - Konsellu Ministru hala’o sorumutuk iha Palásiu Governu, no aprova projetu rezolusaun ne’ebé aprezenta hosi Primeiru-Ministru Taur Matan Ruak, kona-ba konkluzaun ba konstrusaun Ró Haksolok ne’ebé tula naha no pasajeiru. Projetu atu halo akizisaun ba Ferry Ro-Ro, alein hosi nia natureza nasionál ba interesse públiku hodi hadi’ak no hasa’e rede komunikasaun nasonál, liuhosi hadi’ak ligasaun iha kosta norte nasaun nian, no kria ligasaun ho illa sira indonézia nian ne’ebé besik ho objetivu prinsipál ida mak la izola tan RAEOA. RAEOA nu’udar ema koletiva públika ne’ebé responsável hodi lori prosesu negosiável no ba promosaun hodi halo dilijénsia ne’ebé presiza hodi ramata konstrusaun ba Ró Haksolok. Órgaun sira hosi RAEOA mak kaer responsabilidade tomak hosi prátika ba aktu ne’ebé relasiona ho jestaun ba kontratu ne’ebé selebra ona ho Atlanticeagle Shipbuilding ne’ebé halo konstrusaun ba Ró Haksolok.

Díli, 08/07/2020 - AIFAESA, kompostu hosi nia koordenadór Abílio Oliveira Sereno, hamutuk ho Diretór Departamentu sira no akompaña hosi Asesór MKAE, Feliciano da Costa, simu vizita hosi Komandante PNTL Munisípiu Díli Superentendente Xefe, Koronel Henrique da Costa, no Segundu Komandante PNTL Euclides Belo, iha sede AIFAESA, iha Matadouru. Objetivu hosi enkontru ne'e atu hametin liu tan servisu operasionál iha ámbitu inspesaun ne'ebé durante ne'e la'o di'ak tebes.Nune'e, Henrique da Costa hateten, sira nia vizita ida ne'e atu halo introdusaun, no hametin relasaun servisu, tanba AIFAESA nia servisu inspesaun sempre envolve PNTL. Koordenadór AIFAESA Abílio Oliveira Sereno mos informa, iha tempu badak sei haree diploma ministeriál ba regula bebida alkólika, nune'e bele hamenus risku ba violénsia. Euclides Belo mos konsidera importante hodi kria diploma ministeriál refere, tanba bebida alkólika nia impaktu boot tebes hanesan mosu violénsia no asidente tráfiku. Ikus liu, Komandante Munisípiu Díli mós deklara katak, ba futuru, kuandu iha inspesaun ruma nafatin komunika ba PNTL hodi apoia seguransa, nune'e servisu hotu bele la'o ho di'ak.

Dili, 08 Jullu 2020: Atu halo material lee-nian asesivél ba labarik sira, ChildFund parseria ho Library For All lori biblioteka dijitál ho livru labarik sira-nia mai Timor-Leste. Ema ne’ebé de’it mak uza telemovel Android bele Download aplikasaun husi Google Play Store no asesu ba livru 100 ne’ebé mak hakerek iha lian Tetun. Labarik sira bele asesu ba istória kriativu ne’ebé oioin no informasaun husi livru, livru sira ne’e hakerek husi autór Timoroan. Aplikasaun ida ne’e mós iha selesaun livru balun husi Ministériu Edukasaun ba labarik sira ne’ebé foin aprende lee. No mós ita bele hili livru balun husi mundu, inklui Papua Nova Giné, Laos no livru balun husi Estadus Unidus Amérika. Atu uza biblioteka gratuitu ida ne’e, simples de’it liu husi download Library For All nia aplikasaun, instala ba ita-nia telemovel ka tabuleta no halo tu’ir matadalan ba rejistu. Ema ne’ebé de’it bele download aplikasaun ne’e no bele lee livru bainhira offline. Le'e komunikadu kompletu iha ne'e!

Dili, 09 Jullu 2020 – Sekretáriu Estadu ba Komunikasaun Sosiál (SEKOMS), Merício Akara sei fasilita grupu Arte Moris hodi halo komunikasaun ho governu atu buka solusaun ba problema ne’ebé grupu ne’e hasoru. Akara hato’o kompromisiu ne’e wainhira hatán ba preokupasaun hosi grupu Arte Moris kona-ba planu governu atu hasai sira hosi edifísiu Arte Moris, Komoro, liuhosi enkontru ho SEKOMS, iha quarta ne’e (08/7), iha sala reuniaun SEKOMS, palásiu governu, Dili. “Ha’u hakarak hateten ba Ita-boot sira katak sei kontinua akompaña no fasilita, tanba xave atu rezolve problema mak komunikasaun no diálogu, tanba liu dalan ida ne’e mak ita sei buka solusaun, ne’ebé ha’u sei hola inisiativa atu komunika nafatin ho Ita-boot sira no governu”, hateten Akara. Merício Akara hatutan governu sei la abandona Arte Moris maibé sei buka posibilidade hotu atu asegura ezisténsia Arte Moris no iha responsabilidade atu asegura espasu ba grupu artístika ne’e tanba grupu ne’e mos kontribui ba prosesu oioin. Akara promete sei organiza diálogu ne’ebé sei involve mos Sekretáriu Estadu Arte no Kultura no Sekretáriu Estadu Terras no Proriedade atu aprezenta opsaun sira hodi hetan solusaun ba problema ne’ebé grupo Arte Moris hasoru.

Dili, 09 Jullu 2020 - Sekretáriu Estadu ba Komunikasaun Sosiál (SEKOMS), Merício Akara partisipa iha sorumutu ho mídia iha tersa ne’e (07/7), ne’ebé hala’o iha salaun Autoridade Nasionál Komunikasaun (sigla portugés ANC), Kaicoli, Dili. Enkontru ne’e ho intensaun atu ko’alia kona-ba programa diseminasaun informasaun liga ho protokolu medida prevensaun hosi OMS relasiona ho surtu COVID-19 ba estudante sira liuhosi kampaña ho tema ‘Fila ba Eskola ho Seguru no Saudável’. Iha enkontru ne’e, Akara afirma katak mídia prontu nafatin atu transmite informasaun loloos ba sidadaun hotu liuliu ba estudante sira wanhira fila ba eskola nune’e sira iha koñesimentu kona-ba protokolu medida prevensaun hosi OMS liga ba COVID-19 durante prosesu aprendizajen. “Diseminasaun informasaun ita sei kontinua fasilita, espera informasaun sira ne’e bele to ba áreas rurais hotu. Ita sei kolabora no koordena ho Mídia Nasionál no Rádiu Komunidade sira para bele disemina no akompaña informasaun hosi organizasaun mundiál saúde kona-ba Covid-19, maske ita konsege liu ona maibé virus ne’e sei eziste, ida ne’e ita hotu tenke esforsu maka’as halo prevensaun”, Tenik Akara.

Dili, 09 Jullu 2020 - Klibur Institutu Ensinu Superiór Privadu Timor-Leste, hala’o audiénsia ho Komisaun G Parlamentu Nasionál (PN), ne’ebe trata asuntu Edukasaun , Kultura no Sidadania, iha kuarta ne’e (08/7), iha sala reuniaun GMPTL. Hafoin audiénsia, ba Jornalista sira Prezidente Komisaun G, António Verdial de Sousa hateten, foin primeira vez iha V lejislatura Komisaun G hala’o audiénsia ho klibur Institutu Ensinu Superiór Privadu Timor-Leste, ne’ebé kompostu hosi Universidade Privadu hamutuk sanulu. Klibur Ensinu Superiór Privadu Timor-Leste mai hato’o sira-nia preokupasaun ba PN, atu hadi’a kualidade ensinu no mos kria kondisaun iha Ensinu superiór privada sira. Iha encontru ida ne’e, komisaun simu proposta hosi Klibur Ensinu Superiór Privadu Timor-Leste, no sei halo diskusaun iha Komisaun hafoin reenkamiña ba Meza PN hodi hetan konsiderasaun. Aléin hosi ne’e, aprezenta mos proposta ba Deputadu sira hodi tau iha konsiderasaun iha Orsamentu Jerál Estadu nune’e bele tulun ensinu superiór privadu sira.

Ermera, 08 Jullu 2020 - Atu hasa’e seguransa ai-han iha rai laran Ministériu AgrÍkultura no Peska (MAP) liuhosi Diresaun Nasionál Agrikultura, Hortikultura no Extensaun, lansa kuda fehuk-ropa hektáre 5 iha Postu-Administrativu Letefoho, Suku Dukurai, no suku Eraulu, ho objetivu atu hasa’e seguransa ai-hán iha rai-laran. Fonte orsamentu ba programa ne’e mai hosi fundu Covid-19, no lansamentu refere hala’o iha loron Tersa liubá (07/7). Vise Ministru MAP, Abilio Xaviér de Araujo Lebo, iha nia intervista hateten katak, ekipa tomak hosi MAP to’o mai iha komunidade sira nia leet iha Letefoho hodi lansa kuda fehuk-ropa ne'e hanesan meiu ida atu bele tulun povu agrikultór bele hadi’a ekonomia familia iha futuru no MAP haree buat ida ne’e presiza tebes atu tenke aselera. Abili hatutan, nune’e mós oinsá mak bele haree ekonomia munisipiu Ermera nian hanesan kafé nia folin durante ne’e folin tun, fehuk-ropa no produtu sira seluk. MAP mos iha planu atu hasa’e di’ak liu tan folin produtu lokál ba iha rendimentu ekonomia iha komunidade Ermera. Iha seremónia lansamentu kuda fehuk-ropa ne’e grupu Hortikultura hamutuk lima mak asina akordu ho MAP hodi hetan fundu hosi Covid-19 atu bele hetan fini fehuk-ropa.

Manufahi, 09 Jullu 2020 - Sekretáriu Estadu ba Formasaun Profisionál no Emprégu (SEFOPE) sei presiza joven Timoroan na’in rihun sanulu resin-haat atu ba servisu iha Australia. Akonselladór kliente no mediasaun konsiliasaun SEFOPE munisípiu Manufahi, Jeferino Proficação Martinz, hato’o asuntu ne’e iha serimónia muda koléjiu Cablaqui Community Develepment Center (CCDC) tuan ba koléjiu foun iha suku Holarua postu-adminstrativu Same iha kuarta-feira ne’e (08/07). Tuir nia katak Primeiru-Ministru orenta ona SEFOPE foun no husu sentru formasaun sira iha Munisípiu atu rekolla ona dadus no halo proposta hodi aprezenta ba SEFOPE munisípiu no kanaliza ba SEFOPE nasionál hodi hadi’a kualidade sentru formasaun sira iha Munisípiu. Ho ida ne’e bele trava joven sira hosi munisípiu labele tun ona ba Dili hodi tuir formasaun, maibé sentru formasaun sira iha Munisípiu bele fasilita ona formasaun ne’ebé ho kualidade, tanba SEFOPE sei presiza tan joven timoroan na’in rihun sanulu resin haat (14.000) atu ba servisu iha Australia. Daudauk ne’e joven timoroan foin iha na’in rihun ida atus ida tolunulu resin ida (1.131) mak rekruta ona atu ba servisu iha Austrália.

Dili, 09 Jullu 2020 – Primeiru-Ministru Taur Matan Ruak hasoru malu ho Prezidente Repúblika Francisco Guterres Lú Olo, hodi informa katak Governu aloka osan ho valór Dólar Amerikanu Billaun 1.4 ba Orsamentu Jerál Estadu (OJE) 2020 ne’ebé sei aprezenta ba Parlamentu Nasionál iha setembru tinan ne’e. Taur Matan Ruak hateten katak wainhira OJE ba tinan 2020 aprova, pratikamente sei iha fulan rua de’it atu implementa, tanba Parlamentu Nasionál sei debate durante loron 15 to’o 20, nune’e, Governu presiza hadi’ak no aprovasaun hosi Prezidente Repúblika bele han tempu to’o fulan ida nia laran.

Dili, 09 Jullu 2020 – Relasiona ho lei hodi kriminaliza difamasaun, Primeiru-Ministru Taur Matan Ruak hateten Demokrasia mak halo ema tolok no trata malu. Taur dehan mos katak se uluk nia hatene Demokrasia nune’e karik nia sei la luta ba ukun-an. “Ita tenke distinge entre demokrasia ho buat ne’ebé insultus no trata. Ita-nia tradisaun, ita-nia kultura trata, tolok ema ne’e Maromak bandu. Ita tanba Demokrasia tolok ema, trata ema. Demokrasia ida ne’ebé mak halo hanesan ne’e. Se uluk ha’u hatene ha’u la funu, tanba no fim para ema tolok arbiru. Sosiedade em vez sosiedade sivilizadu, sosiedade mal edukadu, laiha respeitu Sosiedade sei forte bainhira forte”, dehan Xefe Governu ba jornalista sira hafoin remata enkontru ho Prezidente Repúblika Francisco Guterres Lú Olo, ohin (09/7), iha Palásiu Prezidensiál Nicolau Lobato. Proposta lei difamasaun sei diskute iha Ministériu Justisa no seidauk lori ba Konsellu Ministru. Tanba ne’e, Primeiru-Ministru husu atu sosiedade kontinua diskute atu hatene maioria sidadaun nia opiniaun kona-ba asuntu refere. Xefe Governu husu atu hatene uza demokrasia, la’ós uza sala.

Dili, 10 Jullu 2020 - Primeiru-Ministru Taur Matan Ruak, hala’o vizita dahuluk ba iha Kuartél Jerál Polísia Nasionál Timor-Leste (PNTL) iha Kaikoli, iha kualidade nu’udar Ministru Interiór hodi hala’o enkontru ho estrutura tomak Komandu Jerál PNTL nian. Iha reuniaun refere, Taur Matan Ruak husu ba Komandu PNTL atu fó importánsia ba buat tolu ne’ebé importante ba moris instituisaun PNTL nian mak hanesan disiplina, hierarkia no lealdade, tanba ho buat tolu ne’e mak sei halo instituisaun PNTL nia organizasaun sai forte no hetan respeitu. Alein hosi ne’e, Xefe Governu no nu’udar mos Ministru Interiór ne’e husu atu PNTL tau matan ba área tolu importante iha PNTL hanesan tránzitu, husu atu impoin regra hodi evita asidente viasaun ne’ebé kada tinan númeru mortal sa’e, kria kondisaun ba Ofisiál Polísia Suku (OPS) no ikus husu kria mós kondisaun ne’ebé dignu ba Unidade Polísia Fronteira (UPF), maibé la signifika unidade sira seluk atu haluha.

Díli, 10 Jullu 2020 - Primeiru-Ministru Taur Matan Ruak, hala’o enkontru semanál ho Prezidente Repúblika Francisco Guterres Lú Olo, iha Palásiu Prezidensiál Nicolau Lobato, hodi hato’o atividade pagamentu $200.00 ba uma-kain sira iha Oekusi. Iha enkontru ne’e, Taur Matan Ruak relata katak uma-kain iha Oekusi ne’ebé sai benefisiáriu ba subsídiu $200.00 hamutuk rihun 20 resin no to’o ohin loron ekipa halo ona pagamentu ba uma-kain rihun 10 resin. “Ne’e enkontru semanál ho S.Exa. Prezidente Repúblika, aproveita informa atividades Governu nian ba S.Exa. Prezidente, ne’ebé ha’u iha asuntu tolu que ohin ha’u informa ba ho S.Exa. Prezidente, ida mak situasaun país, situasaun ita-nia rai-laran buat hotu di’ak, ida seluk mak pagamentu ba transferénsia cash mai ita-nia família sira, pagamentu $200.00 ne’e agora iha Oekusi, Oekusi iha 20 mil família resin i to’o agora sira halo tiha pagamentu ba 10 mil resin, ne’ebé loron tolu k haat tan ne’e hotu ona”, dehan Primeiru-Ministru hafoin remata enkontru ne’e.

Dili, 27 Janeiru 2021 – Konsellu Ministru realiza enkontru ohin (27/01) iha Palásiu Governu no delibera ona hodi nomeia membru foun sira ba Konsellu Administrasaun Autoridade Nasionál Eletrisidade (ANE I.P) no ba Konsellu Administrasaun Autoridade Nasionál Bee no Saneamentu (sigla portugés ANAS I.P) ba períodu tinan haat, ne’ebé aprezenta hosi Ministru Obras Públikas (MOP) Salvador dos Reis Pires. Membru foun sira ba ANE I.P ne’ebé MOP aprezenta mak hanesan Ruben Jerónimo Freitas nu’udar Prezidente Konsellu Administrasaun ANE I.P, Jaime Godinho Soares nu’udar Vise Prezidente no Vogál sira mak Aurora Magno, Junior da Cruz no José Xavier. Ba ANAS I.P, MOP nomeia Domingos Pinto nu’udar Prezidente Konsellu Administrasaun, Francisco Pereira nu’udar Vise Prezidente no vogál sira mak Miguel Ximenes, Dulce Soares no Eugénio Lemos.

Dili, 10 Jullu 2020 – Vise Ministru Saúde Bonifácio Maucoli dos Reis, hala’o lansamentu livru Matadalan Foun Tuberkuloze (TB) Edisaun Da-5, Planu Estratéjiku Programa Tuberkuloze Tinan 2020-2024, iha Salaun Ótel Timór, Dili. Iha diskursu, Vise Ministru Saúde ne’e hateten katak Timor-Leste iha dadus taxa insidénsia TB hamutuk 498 no taxa mate 100 kada populasaun 1000.000 no númeru ne’e konsidera nu’udar aas liu iha rejiaun Sudeste Aziátiku. “Peskiza balun releva katak moras tuberkuloze sai nafatin problema saúde públika iha mundu inklui Timor-Leste, no ema tokon ba tokon mak mate no sofre tanba TB. Dadus hatudu katak taxa insidénsia TB iha Timór-Leste maka 498 no taxa mate maka 100 kada populasaun 1000.000 no númeru ida ne’e konsidera aas liu iha rejiaun Sudeste Aziátiku”, dehan Bonifácio Maucoli. Ministru ne’e hatutan, revizaun ba planu Estratéjiku Timor-Leste nian define ona iha área intervensaun ne’ebé rigorozu liu hodi redúz no hapara transmisaun TB hanesan, detesaun ativu no sedu liuhosi mapeamentu ba kazu ativu iha área ne’ebé sai risku no grupu risku ba TB iha komunidade no fasilidade.

Dili, 10 Jullu 2020 – Vise Ministru Saúde Bonifácio dos Reis hateten katak ema ne’ebé fumadór, má-nutrisaun, diabetes no seluk tan sei hamosu risku aas liu ba nia-an atu hetan moras Tuberkuloze (TB). Vise Ministru hateten ida ne’e iha lansamentu ba livru Mata-dalan Foun Tuberkuloze (TB) Edisaun Da-5. “Risku aas mak ema fumadór, má-nutrisaun, diabetes no seluk tan, tratamentu preventivu ba ema sira ne’ebé kontaktu ho kazu TB iha uma laran no monitoriza tratamentu ho sistema eletróniku, kontrola infesaun iha fasilidade saúde hodi prevene akontese infeksaun TB iha fasilidade no advokasia, edukasaun TB ba komunidade, líder komunidade, lider relijioza no setór relevante sira hotu”, dehan Vise Ministru ne’e. Bonifácio hatutan, iha expetativa katak ‘Vise Salient’ planu estratéjiku TB 2020-2024 no livru mata-dalan foun TB nian ne’e sai nu’udar diretiva diária atu implementa iha terenu ho responsabilidade no hatudu komprimisu konjunta hodi kombate TB iha TL.

Dili, 12 Jullu 2020 – Ministru Agrikultura no Peska (MAP), Pedro dos Reis, akompaña hosi Xefe Gabinete Autoridade Lokál, hamutuk ho komunidade Kolleta hare ho totál ektare 500 iha suku Asulau Sare, Ermera. Pedro dos Reis iha nia entrevista hateten katak, totál área kolleta ne'e hamutuk 200, maibé iha irigasaun ne’ebé hetan estragus hosi mota. “Ohin ami mai kolleta hare iha suku Asalau Sare, totál área hamutuk 200, maibé irigasaun hetan estragus hosi mota maibé komunidade iha suku refere kolleta hare ho totál ektare 500, maioria iha suku refere moris ho agrikultura tanba irigasaun la di’ak komunidade sira hamutuk halo natar hamutuk héktare 500 de’it”, informa MAP Pedro dos Reis. MAP iha esperansa mos katak ba futuru hakarak atu área kultivu loke tan esforsu no Governu presiza hadi’a irigasaun atu nune’e bele hasa’e produsaun iha rai-laran.

Dili, 13 Jullu 2020 – Governu Timor-Leste asina akordu ho Governu Japaun hodi implementa projetu iha área Kafé no Agrofloresta. Iha akordu ne’e, Governu Japaun apoia  dólar amerikanu millaun 3 ba implementasaun projetu refere. Projetu ne’e iha komponente tolu mak hanesan estabelese sistema Kafé no Agro-Floresta ne’ebé produtivu, hametin ligasaun ba merkadu hodi hadi’a kualidade Kafé no Hadi’ak jestaun kordenasaun iha setór kafé. Alein hosi ne’e, Ministru Agrikultura no Peska (MAP), Pedro dos Reis, hateten katak projetu ne’e tulun Governu hodi hadi’a kualidade no kuantidade produsaun Kafé atu bele aumenta valór exportasaun ba rai-li’ur tuir estratejia dezenvolvimentu setór Kafé tinan 2019-2030.

Dili, 13 Jullu 2020 – Ospitál Nasionál Guido Valadares (sigla portugés HNGV) halo hela tratamentu ba pasiente ida ho naran Miguel Falo, ho idade 50 A, no hela iha Oekusi.  HNGV halo ona tratamentu ba pasiente refere durante fulan ida ona no laiha família ida mak ba vizita. Miguel Falo Baixa iha Enfermária Cirurgia Homem/E1 hahú hodi 20 Juñu 2020. Ba ema ne’ebé karik koñese pasiente ne’e, bele ba vizita iha HNGV, enfermária Cirurgia Homem.

Dili, 13 Jullu 2020 – Primeiru-Ministru Taur Matan Ruak, orienta Ministru Planu Ordenamentu (MPO), José Maria dos Reis, atu kria Sentru Integradu Planeamentu Teritoriál liuliu ba kapitál Dili, atu ba oin bele halo definisaun ida klara ba kapitál Dili ba tinan 50 oin mai. To’o ohin loron seidauk iha definisaun ida klaru kona-ba kapitál Dili, nune’e ema ida-idak konstrui obra sira iha sidade Dili dezorganizadu no deskontroladu tanba falta ordenamentu kapitál ne’ebé definitivu. Taur Matan Ruak hatutan, presiza planeamentu ba tempu naruk, no iha nia implementasaun mak breakdown ba tinan lima no breakdown ba tinan ida-ida, nune’e dezenvolvimentu bele sai sistemátiku no planeadu di’ak.

Dili, 16 Jullu 2020 - Teknolojia foun ida dezenvolve hela hosi Princeton University ne'ebé halo sistema intelijénsia artifisiál ba kareta nune'e bele detekta objetu sira ne'ebé labele haree hetan wanhira iha dalan kurva ruma. Matenek na'in sira deskobre ona maneira atu halo sistema refere, no ida ne'e bele tulun minimiza asidente iha dalan, liuliu ba ema ne'ebé la'o no lori motorizada. "Ida ne'e sei posibiliza kareta atu bele detekta objetu sira ne'ebé helik iha dalan kurva sira. Ida ne'e importante ba transporte sira wainhira halo viajen hosi dalan kurva sira", dehan Felix Heide, nu'udar asistente Profesór siénsia komputadór iha Princeton University. Peskizadór sira dezeña mos sistema ne'e nia konseitu atu bele halo diferensa ba objetu sira inklui kareta no ema wainhira detekta, bele sukat objetu nia diresaun no velosidade.

Dili, 16 Jullu 2020 - Xefe Estadu Maiór Jenerál F-FDTL, Lere Anan Timur, lamenta ho deklarasaun balu hosi deputadu sira iha parlamentu kona-ba Lere Anan Timur ne’ebe mak iha semana liubá ko’alia kona-ba PNTL no F-FDTL halo juramentu ba partidu polítiku, liga mos ba ejonerasaun Sarjentu Abreu tanba la leál ba partidu no leál fali ba Grupu Arte-Marisiál. Lamentasaun ne'e Lere hato'o hafoin hasoru malu ho Prezidente Repúblika Francisco Guterres Lú Olo, iha kuarta ne'e (15/7). Xefe Estadu Maiór Jenerál husu ba deputadu sira atu labele halo komparasaun entre PNTL no F-FDTL nune’e halo kuadru sira iha instituisaun laran deskonfia malu, no se karik iha evidénsia ruma, Lere Anan Timur husu ba deputadu sira atu hato’o keixa. “Ha’u rona informasaun, horsehik (14/7) sira (deputadu) atu tuku malu dehan katak tanba haksesuk malu ba Forsa Armada ho Polísia, sira dehan forsa armada la di'ak polisia mak di'ak. Loos forsa armada la di'ak ne’e tanba foin daudauk ha’u duni sai arte-marsiál ida ke la’os leál ba komandu, agora polísia di'ak ne’e tanba, polisia ida hela iha li'ur tinan 5 to’o 10 mai komanda fila-fali, ida ne’e mak di'ak", dehan Lere Anan Timur. Nia hateten, se F-FDTL aat karik ohin loron nasaun aat ona maibé, tanba F-FDTL di'ak ne’e mak nasaun hakmatek. Tanba ne’e Major General garante katak bainhira Forças Armada lidera husi katuas veteranus sira sei laiha tan problema.

Dili, 16 Jullu 2020 - Primeiru-Ministru Taur Matan Ruak, ohin, hala'o enkontru ho Prezidente Repúblika Francisco Guterres Lú Olo, iha Pálasiu Prezidensiál Nicolau Lobato, Dili. Hafoin enkontru remata, Taur Matan Ruak hateten katak Xanana Gusmão nia rezignasaun hosi pozisaun nu'udar Xefe Negosiasaun ba Fronteira Marítima, ida ne'e hotu hotu ona, no konsidera hanesan asuntu ne'ebé taka tiha ona. "Rezigna tiha ona, asuntu ne'e taka tiha ona. Hotu ona", dehan Taur Matan Ruak relasiona ho Xanana Gusmão nia rezignasaun ne'e. Governu mos seidauk iha desizaun kona-ba se mak atu troka pozisaun ne'ebé Xanana Gusmão husik ona, maibé sei sai responsabilidade Governu nian. Primeiru-Ministru hateten mos katak dada kadoras mai Timor-Leste sei lori tempu naruk. Ho pandemia Covid-19 no folin mina mundialmente sei lori tempu naruk liu tán.

Dili, 16 Jullu 2020 - Primeiru-Ministru Taur Matan Ruak, hateten katak Igreja hanesan inan ne’ebé eduka nia oan sira (sarani) atu tuir dalan loos no di’ak, nune'e liafuan padre sira-nian nu’udar reflesaun ida atu sarani/sidadaun sira reflete hodi hadi’a mentalidade iha jornada moris nian, ne’ebé la presija lori ba kestaun. "Igreja, ita kompara karik hanesan ita-nia inan, nia eduka ita para la’o tuir buat ne’ebé loos no di’ak, ita mak halo reflesaun para hadi’a ita nia jornada ba oin, ita la presija lori amu sira-nia liafuan ba kestaun”, dehan Xefe Ezekutivu ohin, relasiona ho polémika entre Igreja ho kuadrus Partidu KHUNTO nian foin daudauk ne’e. Primeiru-Ministru hein katak polémika ne’e bele hetan solusaun ho maneira pasífiku hodi bele kontribui ba pás no hakmatek iha rai laran, hodi la prejudika ba atividade ekonomia povu nian ne’ebé afetadu tebes kauza hosi impase polítiku no aumenta tan ho Kovid-19, ne’ebé mak daudaun ne'e halo povu moris hela iha difikuldades nia laran. “Bom, ha’u espera katak problema ida ne’e bele iha solusaun, nia solusaun mak ida ne’e hotu-hotu buka halo buat ne’ebé di’ak, kontribui ho hanoin ne’ebé di’ak para labele komplika liután situasaun iha ita-nia rai laran, ne’e de’it, i ha’u fiar katak problema ida ne’e sei ultrapasa”, tenik Xefe Ezekutivu hafoin reuniaun ho Xefe Estadu, kinta feira ne'e, hodi hatan ba jornalista sira nia pergunta kona-ba polemika refere.

Dili, 27 Janeiru 2021 – Prezidente Repúblika (PR) Francisco Guterres Lú Olo dekreta ona Estadu Emerjénsia (EE) dasanuluk ba loron 30 tán, nune’e sei implementa hahú hosi 02 Fevereiru to’o 03 Marsu 2021. PR dekreta EE dasanuluk ne’e hafoin hetan tiha aprovasaun hosi Parlamentu Nasionál iha kuarta (27/01) ne’e ho votu á favór 50, kontra 0 no abstensaun 6. EE dasanuluk ne’e propoin hosi Governu tanba haree ba situasaun pandemia Covid-19 ne’ebé aumenta beibeik iha mundu liuliu iha nasaun viziñu Indonézia, nune’e ho EE Governu bele aplika medida ruma hodi prevene diseminasaun Covid-19 iha Timor-Leste, liuhosi limita direitu balu sidadaun nian inklui suspende mós atividade balu ne’ebé halibur ema barak liu.

Universidade Nacional Timor Lorosa’e (UNTL) liuhosi nia Proreitoria ba Asuntu Kooperasaun servisu hamutuk ho Fundasaun OGFICE (Osaka Gas Foundation of International Cultural Exchange) no JICA (Japan International Cooperation Agency) oferese "Bolsu Estudu Interna" ba estudante Fakuldade Enjeñaria Siénsia no Teknolojia (FEST) na’in tolunulu (30) iha Auditóriu FEST, Kampus Hera UNTL nian, Díli (15/07). Reitór UNTL nian, Francisco Miguel Martins, iha nia intervensaun hateten katak sira na’in tolunulu ne’e previlejiadu tanba selesionadu hosi estudante 2000 liu ne'ebé estuda iha FEST. Iha fatin hanesan, embaixadór Japaun nian iha Timor-Leste, KINEFUCHI Masami hato’o parabéns ba bolseiru ne’ebé hetan bolsu estudu husi OGFICE no hateten katak estudante hosi FEST hahú hosi tinan 2013 to’o ohin loron hamutuk na’in atus-rua (200) mak simu ona bolsu estudu hosi OGFICE. Embaixadór espera katak ba futuru graduandu sira husi FEST sei halo parte iha prosesu dezenvolvimentu nian atu Timor-Leste bele diversifika nia indústria hodi labele dependénsia ba Rekursu Naturais. Bolseiru Rivaldo Lay apela ba kolega sira atu esforsu estuda, no estuda hodi atinje valór di’ak liu, nune’e bele hetan oportunidade ne’e iha futuru.

Dili, 17 Jullu 2020 - Reitór Universidade Nasionál Timor Lorosa’e (UNTL), Francisco Miguel Martins, partisipa iha lansamentu (Workshop) ne’ebé realiza hosi Ajénsia Nasionál ba Avaliasaun no Akreditasaun Akadémika (ANAAA) ho tema “Reforsa Sistema Garante Kualidade Ensinu Superiór iha Timor-Leste”. Iha sesaun hanesan, ekipa ANAAA nian aprezenta rezultadu avaliasaun, iha Salaun Ian Martin, INFORDEPE, Balide. Hosi aprezentasaun ANAAA nian, rezultadu demostra katak UNTL nia departamentu hamutuk ruanulu resin sia (29) mak ANAAA avalia ona, departamentu sia (9) ho klasifikasaun B, departamentu sanulu resin (19) hetan klasifikasaun C no departamentu ida la akreditadu. Reitór UNTL hateten katak rekomendasaun sira ne’ebé ekipa ANAAA hato’o nu’udar dezafiu, nune’e presiza mellora liu tán kualidade instituisaun nian iha aspetu hotu-hotu. “Rezultadu avaliasaun hosi ekipa avaliadór ANAAA nian, ita simu saida de’it liuliu ita-nia dezafiu sira atu ita bele hadi'a iha futuru, no mós rekomendasaun ne’ebé sujere, atu mellora liu tán kualidade institusionál nian”, dehan Reitór UNTL.

Jakarta, 17 Jullu 2020 – Kazu pozitivu Covid-19 iha Indonézia aumenta tan 1.462 ohin (17/07) nune'e númeru total kazu pozitivu sa’e ona ba 83.130. Informasaun ne’e fó sai ohin, 17 Jullu 2020, liuhosi sítiu covid19.go.id nomos hato’o diretamente hosi porta-vós governu nian, Achmad Yurianto, ne’ebé toma konta ba Covid-19. Ohin, pasiente ne’ebé mate aumenta tan nain-84 nune'e númeru pasiente mate ba Covid-19 hamutuk nain 3.957 ona. Pasiente nain 41.834 mak konsege rekupera ona hosi Covid-19.

Dili, 17 Jullu 2020- Brigada turístika AIFAESA I.P, notifika restaurante Tina Unipessoal Lda iha area Kolmera no restaurante Martirudi Lda iha area Kumoro, hodi taka temporariamente atividade restaurante durante loron 90 atu bele hadiak lai kondisaun fatin neebé uza hodi prepara ai-han ba konsumidór sira. Notifikasaun ne'ebé brigada turístika halo Ba kompania rua ne'e bazeia ba despaixu no tuir kompeténsia Inspetór Jerál AIFAESA I.P nian iha artigu 11 númeru 3, hosi Dekretu-Lei númeru 26/2016, 29 Juñu neebé kria AIFAESA. Nune'e tuir artigu 42, alinea a, husi dekretu lei númeru 23/2009, 5 Agostu, prazu ba ezekusaun taka provizoriu maka loron 90 hahu husi loron simu notifikasaun no wainhira la kumpri maka AIFAESA Sei aplika enseramentu koersiva ho propósitu prevensaun.

Manufahi, 19 Jullu 2020 - Feto ida hetan tohar iha kabás no labarik mane ida ho tinan 9 hetan tohar iha ain, inklui ema na'in neen balu hetan kanek todan no balu kamaan, tanba akontese asidente tráfiku, kareta anguna Alkafer ho Xapa matríkula 37449 xoke ai-teka hún iha área bubur-laran, suku Daisua, postu-administrativu Same, iha domingu ne'e (19/7). Doutór Sentru Saúde Same, Joanico Gusmão Soares, ne'ebé halo tratamentu ba pasiente hirak hosi asidente ne'e, hateten, pasiente hosi asidente tráfiku ne'e iha na'in-8 maibé na'in-2 kondisaun normál, labarik ida no feto ida mak hetan kondisaun todan tanba tohar, no família husu atu lori de'it ba klínika tradisionál. Pasiente mane na'in-4 mak hetan tratamentu iha Sentru Saúde Same, inklui kondutór ne'ebé ho kondisaun grave. Entretantu, ajudante kondutór nian hosi kareta refere, Albertino Alves ne'ebé hetan kanek kamaan, haktuir katak asidente ne'e mosu wainhira kareta refere halo hela viajen diresaun Same-Alas, tula pasajeiru hosi merkadu Same atu ba Feriksare, Alas, to'o iha bubur-laran, derepente xoke ai-teka hún hosi estrada parte liman loos, maske la hasoru kareta ka motór ruma.

Dili, 14 Janeiru 2021 – Embaixadora Timor-Leste ba Austrália, Inês Maria de Almeida, simu informasaun hosi CEO Asosiasaun Northern Territory (NT) Farmers Paul Burke, ohin (14/01) liuhosi vídiu-konferénsia uza aplikasaun Zoom katak, Governu Norte Australianu aprova ka aseita atu simu traballadór timoroan hamutuk na’in atus ida limanulu resin lima (155) hodi ba servisu iha teritóriu norte, Austrália, iha époka ai-fuan pateka (inglés, melon season). Informasaun divulgadu hosi mídia Embaixada Timor-Leste iha Austrália haktuir, NT Farmers prevé ona atu hahú simu traballadór timoroan hirak ne’e iha semana oin. Tanba ne’e, Embaixada sei koordena ho Sekretaria Estadu ba Formasaun Profisionál no Empregu (SEFOPE), Ministériu Negósiu Estranjeiru no Kooperasaun no NT Farmers hodi realiza ida ne’e. Haktuir informasaun divulgadu ne’e katak, sei haruka traballadór na’in ruanulu (20) iha kada semana hodi ba servisu iha to’os pateka iha teritóriu norte, Austrália, tanba presiza mós halo tuir rekizitu hotu-hotu kona-ba kuarentena hodi prevene Covid-19.

Dili, 20 Jullu 2020 : Primeiru-Ministru, Taur Matan Ruak afirma, presiza redezeña Administrasaun Públika tuir nesesidade no rekursu ne’ebé Estadu iha, hodi halo nia sai efisiente liu, ne’ebé foka ba kualidade iha prestasaun servisu ba povu no Estadu. Tuir Primeiru-Ministru katak, saláriu ba funsionáriu públiku nian kada tinan ultrapasa dolar amerikanu millaun 200, enkuantu reseita doméstika Estadu nian menus tebes, nune’e reseita doméstika de’it la sufisiente atu kobre ba mákina Estadu no presiza hasai fundu mina-rai hodi taka défisit ne’e. Taur Matan Ruak hateten mos, “Ha’u lembra kuandu sei Jenerál, Saudozu Lasama hasoru ha’u, husu atu aumenta saláriu forsa nian. Ha’u dehan Sr. Vise PM, di’ak liu halo uluk estudu viabilidade ida, para ké aumenta ne’e rasionál. Labele partidu ida sa’e tanba de’it ema vota ba nia aumenta saláriu, pois ida fali sa’e mós hanesan ne’e, pois ita bele lori ita-nia nasaun ba bankarota. Pois to’o loron ida ita atu sustenta ita-nia Estadu no povu susar la halimar, no atu esplika ba povu mós susar la halimar tanba argumentasaun lójika ne’e la iha, entaun di’ak liu halo avaliasaun kustu ba moris nian uluk”.

Dili, 22 Jullu 2022 - Prezidente Repúblika, Francisco Guterres Lú Olo, hala’o enkontru semanál ho Xefe Estadu Maiór Jenerál F-FDTL, Lere Anan Timur, ne’ebé iha okaziaun ne’e relata servisu Forsa Armada no situasaun seguransa rai-laran. Hafoin enkontru ho Xefe Estadu, Lere Anan Timur hato’o nia elojiu ba ofisiál F-FDTL sira iha área fronteira ne’ebé hasai inisiativa apoiu komunidade ho sira-nia osan rasik, hadi’a komunidade kbiit-laek balu nia hela fatin no apoiu alimentasaun, tuir sira-nia kbiit. “Ha’u elojia sira apezar ofisias joven, sira iha inisiativa ne’ebé kapáz teb-tebes. Ha’u hatete ba sira katak imi mai hosi povu, imi povu nia oan, imi tenki hadomi povu”, hateten Lere Anan Timur. Kona-ba situasaun iha rai-laran, Lere Anan Timur hateten maske iha konfrontu entre grupu arte marsiál iha Postu Kelikai, Baukau, no mós iha parte balu iha Dili, situasaun seguransa rai-laran kontinua la’o di’ak no hakmatek.

Dili, 22 Jullu 2020 - Komisaun Anti Korupsaun (sigla portugés CAC), hato'o nia apresiasaun aas ba iha membru Polísia Nasionál Timor-Leste (PNTL) relasiona ho integridade ne'ebé hatudu ezemplu di'ak wa'in ba povu no Estadu Timor-Leste hodi rejeita subornu hosi Xinés ida. Instituisaun CAC nu'udar parseiru ida ba instituisaun PNTL, hakru'uk no fó respeitu tomak ba aktu nobel membru PNTL nian ida ne'e hodi hamorin instituisaun PNTL nia naran iha povu Timorense nian matan. CAC nafatin Enkoraja instituisaun PNTL no servidór Estadu sira tantu militár no sivíl sira atu banati tuir ezemplu di'ak ida ne'e iha ida-idak nia servisu fatin hodi rejeita kualkér oferta ka subornu.

Dili, 22 Jullu 2020 - Sekretáriu Estadu Formasaun Profisionál no Empregu (SEFOPE), Alarico de Rosario, ohin, hala’o enkontru ho Embaixadór Austrália iha Timor-Leste, Peter Roberts, iha Salaun SEFOPE ,Kaikoli, hodi ko’alia kona-ba kooperasaun servisu relasiona ho haruka traballadór Timoroan ba servisu iha Austrália. Alarico afirma katak tempu oras ne'e labele haruka traballadór Timoroan sira ba servisu, tanba mundu enfrenta hela surtu COVID-19, maibé Governu liuhosi SEFOPE sei servisu hamutuk ho Embaixada Austrália iha Timor-Leste hodi buka dalan atu bele haruka sira ba. Lider SEFOPE ne’e mós hateten agora daudauk sira husu traballadór Timoroan atus neen (600) atu haruka ba servisu hodi ku’u haas, maibé wainhira ba, sei liuhosi kuarentena no kada ema sei selu dólar rihun rua atus lima (2500) ba kuarentena iha Austrália, nune’e Governu Timor-Leste sei presiza tetu didi’ak. Austrália mos informa ba públiku katak traballadór Timoroan sira ne’ebé servisu iha Auistrália hatudu prestasaun servisu di’ak tebes, nune'e sira hakarak kontinua foti Timoroan sira.

Dili, 22 Jullu 2020 - Sekretáriu Estadu Formasaun Profisionál no Empregu (SEFOPE), Alarico de Rosario, ohin iha nia knaar-fatin hateten, traballadór Timoroan na'in sanulu (10) iha Austrália, iha 20 Jullu 2020 kalan, ahi hán sira-nia akomodasaun. Governante ne’e afirma, relasiona ho akontesimentu ne’e traballadór Timoroan sira halai sai hotu ba iha li'ur, no sira-nia kondisaun di’ak hela, maibé traballadór ida mak pasaporte ahi han. Agora daudauk kompañia MADEC fó ona servisu ba sira. Alarico hateten mos, relasiona ho pasaporte traballadór Timoroan ne’ebé ahi hán, Governu Timor-Leste liuhosi SEFOPE ho Ministériu Negosiu Estranjéiru no Kooperasaun sei buka meiu hodi solusiona.

Dili, 23 Jullu 2020 - Ministru Obras Públikas (MOP), Salvador Pires, informa katak Diresaun Jerál Eletrisidade Timor-Leste (sigla portugés, DG-EDTL) sei halo operasaun hanesan EDTL Empreza Públika (EDTL, EP) hahú iha loron 1 Janéiru 2021. EDTL sai ona nu'udar empreza públika, maibé Governu seidauk foti desizaun atu halo mudansa ba funsionáriu EDTL nia saláriu, ne'ebé tuir Salvador Pires katak EDTL nia funsionáriu hamutuk pur volta hosi 500 resin. "Ida-ne’e (funsionáriu EDTL nia saláriu) ita seidauk iha tetu, tanba ne’e mak Komisaun Instaladora ne’e nia servisu atu haree, estabelese tabela salariál hosi empreza ne’e rasik. Ami agora kordena hela komunika ho Komisaun Funsaun Públika, Ministériu Finansa atu haruka hela reprezentante hamutuk ho ekipa gabinete ministru nian no mós EDTL atu hahú ona atividade Komisaun Instaladora, hodi nune’e prepara netik orsamentu, tanba Orsamentu Jerál Estadu (OJE) 2021 mós la kleur sei diskute, sira bele orsamenta atu lori ba aprezenta hanesan kompañia", dehan MOP Salvador Pires. Prezidente Repúblika, Francisco Guterres Lú Olo, promulga Dekretu-Lei kona-ba kriasaun EDTL, EP no nia estatutu, iha 20 Jullu 2020.

Bobonaru, 27 Jullu 2020 - Kay Rala Xanana Gusmão hamutuk ho Diretora Jerál Prestasaun Saúde, Odete Viegas, no akompaña mos hosi Bispu Dioseze Maliana, Dom Norberto do Amaral, hala'o inaugurasaun Klínika Madre Cecília dos Santos, iha suku Tapo, postu-administrativu Maliana, Bobonaru. Iha serimónia inaugurasaun ne'e, Odete Viegas hateten, Ministériu Saúde sei servisu hamutuk ho klínika Madre Cecilia ne'e hodi fó atendimentu ba pasiente sira hotu. Odete husu atu klínika refere tenke halo mos kooperasaun ho Ospitál Referál Maliana atu sira bele fó asisténsia ba difikuldade ruma wainhira klínika ne'e presiza.

Dili, 27 Jullu 2020 - Primeiru-Ministru Taur Matan Ruak, ohin, konvoka reuniaun ho Vise Primeiru-Ministru José dos Reis, no Ministru Relevante sira, hodi diskute no define programa prioridade sira iha área infraestrutura nian ba tinan fiskál 2021-2022. Xefe Governu hateten, importante prioridade infraestrutura sira ba tinan fiskál 2021 nian, kria oportunidade kampu traballu ba timoroan sira hodi bele hasa'e kresimentu ekonómiku. Área prioridade infraestrutura ne'ebé Governu define ona mak hanesan bee-moos, eletrisidade, saúde, edukasaun, agrikultura, abitasaun ba komunidade no konklui projetu sira iha andamentu.

Dili, 28 Jullu 2020 - Koordenadór AIFAESA. IP, Abilio Oliveira Sereno, Hamutuk ho Diretór Departamentu Operasaun, Gabriel da Costa no Xefe Divizaun Operasaun, Alfonsius Costa Akoyt, hasoru malu ho Asesór Prezidente Autoridade RAEOA ba Asuntu Ekonomia, Nene de Almeida, ne'ebé nu'udar mós reprezentante Prezidente Autoridade RAEOA. Iha sorumutuk ne'e, Nene de Almeida husu AIFAESA atu halo intervensaun iha RAEOA relasiona ho folin nesesidade báziku ne'ebé sa'e. Abilio Sereno haktuir katak AIFAESA mós simu ona informasaun hosi Parlamentu Nasionál, no AIFAESA halo kedas koordenasaun ho Komandante PNTL iha RAEOA no identifika ona estabelesimentu hirak ne'ebé hasa'e folin produtu nesesidade báziku. Nune'e, ohin (28/7), AIFAESA desloka ekipa ba RAEOA hodi halo intervensaun ba asuntu refere.

Manufahi, 28 Jullu 2020 - Vítima dezastre naturál uma-kain 68 iha munisípiu Manufahi, ohin, hetan apoiu materiál konstrusaun hodi harii hikas sira-nia uma ne'ebé anin sobu no ahi hán iha tinan 2019 ho tinan 2020. Sekretáriu Estadu ba Protesaun Sivíl, Joaquim Gusmão, hateten katak hosi totál uma-kain 68 ne'ebé hetan apoiu ne'e, postu-administrativu Same iha uma 52, Alas iha uma 5, Fatuberliu iha 7 no Turiskai iha uma 4. Materiál konstrusaun ne’ebé Governu apoia mak hanesan Kalén, semente, besi-beton, arame, pregu no seluk tan. Kona-ba osan ba badaen sira, Joaquim Gusmão hateten, Governu seidauk bele entrega ba vítima dezastre naturál sira tanba sei hein orsamentu jerál estadu ne’ebé sei aprova iha Parlamentu Nasionál.

Dili, 28 Jullu 2020 - Ministra Saúde, Odete Maria Freitas Belo, ho Vise-Ministru Saúde, Bonifácio Maucoli dos Reis, lidera reuniaun extraordináriu ho Diretór Nasionál inklui Diretór Munisipiu 12, iha Salaun Enkontru Palácio das Cinzas, Kaikoli, Dili. Enkontru ne’e ko'alia kona-ba subsídiu remuneratóriu COVID-19 liuliu pagamentu ba liña frente no servisu sira iha Sentru Saúde Komunitária sira. Odete Maria hateten, “Subsidiu remuneratóriu ne’e dalaruma halo ita lakon entendimentu balu ba lei sira ne’ebé ko'alia hanesan bazeia ba lista prezensa no oráriu servisu sira tanba pagamentu ne’e bazeia ba lista ne’ebé submete mai iha Ministériu Saúde". Iha konkluzaun ikus, Ministra Saúde ne'e husu ba diretór sira atu verifika loloos dadus no lista prezensa sira ne’ebé balu selu la tuir loron no balu selu liu loron, husu atu verifika fila-fali, asina no justifika hodi hadi’a atu nune’e bele prosesa tuir data ne’ebé limite tiha ona ba iha fulan Novembru nia laran, atu iha posibilidade hodi hatama lalais lista sira ne’e mai nune’e bele prosesa ba pagamentu.

Dili, 29 Jullu 2020 - Xefe Estadu Maiór Jenerál F-FDTL Lere Anan Timur, ohin, hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Ai-tarak laran, hodi hato'o situasaun jerál seguransa iha teritóriu Timor-Leste, no mós informa kona-ba programa F-FDTL nian hodi komemora loron aniversáriu FALINTIL ba dala 45 iha 20 Agostu 2020. Iha sorumutuk ne'e, Lere Anan Timur informa katak sei realiza programa FALINTIL TOUR hodi komemora aniversáriu ba dala 45 FALINTIL nian iha 20 Agostu oin mai. Kona-ba situasaun seguransa iha rai-laran, Jenerál F-FDTL ne'e hateten katak kontinua hakmatek no la'o di'ak hela.

Dili, 29 Jullu 2020 - Moras Inspeksaun respiratóriu ka ISPA rejistadu maka'as durante fulan Juñu tinan ne'e iha munisípiu Manufahi ho totál kazu 6.676 impaktu hosi fuma tabaku no rai-rahun. Diretora Servisu Saúde munisípiu Manufahi, Florencia Corte-real Tilman, ohin (29/7), informa katak Saúde Manufahi rejista moras ne'ebé aumenta maka'as liu iha fulan Juñu tinan 2020 mak ISPA, inklui mós moras seluk tan. Florencia hatutan, kauza hosi moras ISPA ne'ebé sa'e maka'as tanba impaktu hosi fuma tabaku inklui relasiona ho tempu bailoro hamosu rai-rahun. Atu prevene moras ne'e, parte saúde kontinua halo promosaun saúde ba komunidade sira hodi motiva sira atu halo tratamentu saúde iha postu saúde no ospitál.

Dili, 30 Jullu 2020 - Komunidade Bairu Budu-Lau Agradese ba Partidu Frente Mudansa tanba instala ona liña eletrisidade ho distánsia metru 750, hodi fornese enerjia eletrisidade ba komunidade uma-kain 35 iha aldeia Rialau, suku Letefoho, postu-administrativu Same. Veteranu António da Costa ho kódigu 'Kakeu Mesak' ne'ebé reprezenta komunidade bairu Budu-lau, iha serimónia lansamentu fornesimentu enerjia eletrisidade ba komunidade sira iha tersa ne'e (28/7), hateten katak partidu Frente Mudansa maske partidu ki'ik maibé konsege lori naroman ba komunidade sira, ne'ebé durante ne'e sei iha nakukun laran. Prezidente Interinu Partidu Frente Mudansa Egido de Jesus hateten, komunidade Bairu Budu-lau durante tempu portugés nian to'o ukun-an seidauk hetan nafatin naroman eletrisidade maske besik hela sidade kapitál munisípiu Manufahi.

Dili, 29 Jullu 2020 - Primeiru-Ministru Taur Matan Ruak, ohin, iha audiénsia regulár, informa ba Prezidente Repúblika Francisco Guterres Lú Olo, katak Jornada Orsamentál ba tinan 2021 sei hahú iha 4 Agostu 2020. Jornada Orsamentál ba tinan 2021 sei integra planu rekuperasaun ekonómiku, tanba ne'e, iha 4 Agostu ekipa téknika ne'ebé lideradu hosi Ekonomista timoroan, Rui Gomes, sei halo aprezentasaun preliminária ba membru VIII Governu. "Ita kria grupu ida atu prepara planu rekuperasaun ekonómika no kresimentu ekonómika, tersa-feira agora, sei halo aprezentasaun preliminária ba membru Governu sira", dehan Taur Matan Ruak.

Dili, 30 Jullu 2020 - F-FDTL liuhosi komponente Formasaun no Treinu halo enseramentu ba kursu formasaun Cabo tinan 2020 nian ba Militár hamutuk na'in-71 ne'ebé mai hosi komponente Terestre na'in-3, komponente Navál na'in-20, komponente Apoiu no Servisu na'in-40, Unidade Polísia Militár na'in-3, no Kuartél Jenerál na'in-5, remata ona sira-nia kursu kona-ba Komandante Eskuadra iha komponente Formasaun no Treinu Metinaru. Kona-ba wainhira mak atu halo promosaun Diviza ba membru hirak ne'e, Komandante Komponente Formasaun no Treinu Koronél Cezario Marçal Ximenes hateten, ida ne'e la'os nia kompeténsia, desizaun hosi Xefe Estadu Maiór Jenerál mak deside, maibé iha tempu badak sira tenke promove ona ba Cabo.

Dili, 30 Jullu 2020 - Primeiru-Ministru Taur Matan Ruak, ohin, bolu Ministru Obras Públikas (MOP), Salvador Pires, hodi fó orientasaun atu kontrola tipu materiál konstrusaun estrada, nune'e, bele garante kualidade projetu ne'e rasik. "Ohin S. Exa, Primeiru-Ministru bolu ha'u ko'alia oituan ligadu ho ita-nia servisu kona-ba konstrusaun estrada nian, iha tipu de materiais konstrusaun, oinsá mak bele haree sasán sira ne'e ho kualidade. Ne'ebé Sr. Primeiru-Ministru hakarak haree materiais ne'ebé mak di'ak liu para eleva kualidade ba tipu konstrusaun ne'e rasik", informa Salvador Pires hafoin enkontru ho Primeiru-Ministru.

Dili, 30 Jullu 2020 - Ministru Obras Públikas, Salvador Pires, marka prezensa iha edifísiu Prokuradoria Jerál Repúblika, horisehik (29/7), atu kumpri notifikasaun hosi Ministériu Públiku relasiona ho kazu ne'ebé akontese dezde uluk, molok nia sai Ministru Obras Públikas. "Kona-ba ida horisehik (29/7) ne'e ita-boot sira hatene, hanesan sidadaun ida di'ak hakarak koopera ho justisa, ha'u ba iha ne'ebá, kontribui ba prosesu justisa, iha prosesu justisa ne'e rasik iha mós segredu justisa (...) prosesu ne'e sei iha segredu justisa nian", dehan Salvador Pires. Kona-ba ba prezensa Salvador Pires nian iha Ministériu Públiku relasiona ho kazu saida no pozisaun iha kazu ne'e nu'udar saida, nia hatán katak prosesu ne'e segredu justisa no loloos ne'e labele ko'alia maibé tanba evita halo espekulasaun mak Salvador Pires informa de'ti kona-ba kazu relasiona ho konstrusaun edifísiu Komisaun Funsaun Públika.

Bobonaru, 30 Jullu 2020 - Ministru Agrikultura no Peska (MAP), Pedro dos Reis, akompaña hosi Diretór Nasionál MAP, Estudante UNTL, Autoridade Lokál, no komunidade sira, halo lansamentu ba kultivasaun hare, iha suku Aidaba-Leten, postu-administrativu Atabae, munisípiu Bobonaru. Lansamentu kultivasaun hare ne'e ho totál área éktare 184 ba époka daruak nian. Grupu agrikultór ne'ebé mak involve iha atividade ne'e hamutuk 12 ho totál ema na'in-292. Pedro dos Reis, iha lansamentu kultivasaun ne'e hateten, surtu Covid-19 ne'ebé akontese iha mundu tomak inklui Timor-Leste sai lisaun ida, aléin hosi buka osan ba sosa ai-moruk hodi prevene moras refere, presiza mós preokupa ho kabun, tanba ne'e mak MAP ho ekipa tomak hamutuk ho grupu agrikultór sira esforsa hodi hasa’e produsaun.

Dili, 31 Jullu 2020 – Ekipa hosi AIFAESA. IP halo inspesaun ba estabelesimentu sira iha postu-administrativu Bobonaru, munisípiu Bobonaru, no halo destruisaun ba produtu ne’ebé liu ona prazu hamutuk 483. Produtu liu prazu ne’ebé ekipa inspesaun destrui mak hanesan produtu alimentísiu sira. Totál estabelesimentu ne’ebé ekipa inspesiona hamutuk sia (9), infrasaun rua (2) no konvoka estabelesimentu ida (1). Iha prosesu inspesaun ne’e ekipa hosi AIFAESA hetan mos apoiu seguransa hosi PNTL munisípiu Bobonaru nian.

Vikeke, 01 Agostu 2020 – Sekretáriu Estadu ba Formasaun Profisionál no Empregu (SEFOPE), Alarico de Rosário, hamutuk ho Ministru Koordenadór Asuntu Ekonómiku, Joaquim Amaral, fahe sertifikadu ba formandu na’in-49 iha Sentru Formasaun Senai Beasu, Vikeke. Formandu hirak ne’e kompostu hosi mane na’in-36 no feto na’in-13 ne’ebé tuir formasaun iha área lima mak hanesan Kanalizasaun, Soldadura, Eletrisidade, Pedreiru, no Karpinteiru, ho durasaun tempu fulan neen. Alarico de Araújo iha serimónia entrega sertifikadu ne’e hateten, SEFOPE iha programa apoiu grupu auto-empregu, tanba ne’e, ba formandu sira ne’ebé tuir ona formasaun iha sentru formasaun sira, no iha ona kapasidade, bele kria grupu ruma hodi halo proposta ba SEFOPE atu hetan apoiu.

Vikeke, 01 Agostu 2020 – Sekretáriu Estadu ba Formasaun Profisionál no Empregu (SEFOPE), Alarico de Rosário, akompaña hosi Diretór Jerál no Xefe Gabinete, hala’o vizita ba bee-lulik manas iha suku Kararas, munisípiu Vikeke. Iha vizita ne’e, Alarico de Rosário hateten, bee-lulik manas ne’e hanesan fatin turizmu komunitáriu di’ak ida iha Timor-Leste, tanba ne’e, SEFOPE sei hadi’a fatin refere hodi bele atria turista hosi rai-li’ur no rai-laran bele vizita. Alarico hatutan, atu promove fatin turizmu ne’e di’ak liu tán, SEFOPE sei servisu hamutuk mós ho liña ministerial sira seluk ne’ebé relevante, nune’e, bele promove ba mundu hodi hatene.

EUA, 03 Agostu 2020 – Prezidente Estadus Unidus Amérika (EUA), Donald Trump, iha loron hirak tuir mai tan sei bandu aplikasaun papulár hosi Xina, TikTok. Deklarasaun ida ne’e hato’o hosi Ministru Estranjeiru EUA, Mike Pompeo. Pompeo hateten, TikTok sei bandu iha EUA relasiona ho seguransa nasionál EUA nian. Tuir nia, TikTok no aplikasaun seluk tan hosi Xina ne’ebé utilizadu iha EUA fó ona dadus privadu komunidade EUA nian ba Partidu Komunista Xina. Autoridade sira EUA nian mós hateten katak aplikasaun ne’e bele sai nu’udár sasán intelijente Xina nian, maibé parte hosi TikTok la konkorda ho ida ne’e.

Dili, 03 Agostu 2020 – Sekretáriu Estadu ba Formasaun Profisionál no Empregu (SEFOPE), hamutuk ho Ministériu Negósiu Estranjeiru no Koperasaun, no mós liña ministerial sira seluk, hala’o konferénsia imprensa iha salaun MNEK relasiona ho traballadór sira iha Korea Súl no mós mate-isin atu lori fila mai Timor-Leste. Totál traballadór ne’ebé planeadu atu lori fila mai iha 5 Agostu 2020 hamutuk 114 ho mate-isin, no sei tula mós estudante na’in-10 ne’ebé mak SEFOPE haruka ba tuir formasaun iha Bali, Indonézia, tanba ne’e hamutuk ema na’in-114. Traballadór sira ne’ebé atu fila mai Timor-Leste ne’e tanba balu kontratu remata, vistu traballu laiha ona, no sira balu ba dezde tinan 2010.

Dili, 04 Agostu 2020 – Ministériu Saúde, liuhosi Vise-Koordenaór Jerál Covid-19 Narciso Fernandes, hato’o ona ba públika katak kazu foun ida konfirmadu pozitivu ba Covid-19 mosu hikas iha Timor-Leste, no tuir informasaun katak kazu refere tama hosi fronteira terestre entre Indonézia no Timor-Leste. “Ohin loron ita rejista fila-fali kazu konfirmadu foun ida hosi Covid-19 iha ita-nia rain doben Timor-Leste (…) Relasiona ho kazu ida ne’ebé konfirmadu ohin, ha’u hakarak informa katak ema mane ho idade 46, sidadaun Indonéziu hosi Jawa Sentrál. Mai Sa’e aviaun Citylink to’o Kupang dia 21 Jullu, sa’e kareta avansa hamutuk sira na’in-6. Dia 22 Jullu sira hamutuk ema na’in-105 tama legal no 6 ilegál mai Timor hamutuk na’in-111. Sira direita mai fatin kuarentena tasi-tolu. Hafoin loron 8 ekipa foti sampel sira hotu nian, iha 30 Jullu no hori-kalan rezultadu sai pozitivu 1”, informa Narciso Fernandes, iha konferénsia imprensa, ohin.

Dili, 04 Agostu 2020 – Prezidente Repúblika Francisco Guterres Lú Olo, ohin, hasoru malu ho Ministru Defeza Filomeno Paixão, hodi ko’alia kona-ba servisu sira ministériu ne’e nian no inklui F-FDTL. Filomeno Paixão informa ba Prezidente Repúblika katak Ministériu Defeza nia prioridade ida tinan 2021 mak halo prosesu rekrutamentu ba membru F-FDTL ne’ebé sei halo ho ritmu lalais. “Quer dizer, envez, uluk, ita rekruta uitoan-uitoan, 300, agora ita tenke rekruta barak liu. Se bele 600 iha prinsípiu do ano, 600 iha fim do ano para bele kompleta númeru ne’ebé uluk ita hakarak”, dehan Ministru Defeza.

Dili, 04 Agostu 2020 – Hafoin Timor-Leste hetan nia delimitasaun Fronteira Marítima ho Austrália, kestaun seguransa tasi sai preokupasaun Estadu Timor-Leste nian. Ministru Defeza Filomeno Paixão hato’o preokupasaun refere hafoin hasoru malu ho Prezidente Repúblika Francisco Guterres Lú Olo. Filomeno Paixão informa mós katak Estadus Unidus Amérika (EUA) sei oferese Avioneta ida ba Timor-leste hodi halo vijilánsia marítima iha Kosta Súl no Norte. Aléin hosi EUA, Ministru ne’e hateten, Austrália mós sei oferese Ró-Ahi Patrulla rua mai Timor-Leste iha inísiu tinan 2024. Timor-Leste mós sei sosa rasik Ró Patrulla ida no Ró ba lojístika hosi Austrália. Timor-Leste mós sei halo kooperasaun ho Xina hodi haree ba kapasitasaun rekursu umanu iha área militár.

Dili, 05 Agostu 2020 –Komisaun Anti Korupsaun (sigla portugés, CAC), husu atu benefisiáriu la elijivel sira ba subsídiu agregadu familiar atu voluntariamente fó fila ka devolve fali osan Estadu nian ka simu nia konsekénsia tuir lei. Deklarasaun ida ne’e hato’o hosi Komisáriu CAC, Sergio Hornai, iha Konferénsia Imprensa ne’ebé realiza ohin, iha edifísiu CAC, faról, Dili. “Iha dadus no prova katak benefisiáriu sira ho saláriu/rendimentu mensal superió $500.00 maibé sira mós naran sai iha lista aprovadu hodi asesu ba fundu apoiu agregadu familiár ne’e”, dehan Sergio Hornai. Nia hatutan, “iha impresaun no indísius katak autoridade lokál no komunitária sira permite joven sira livremente rejista nu’udar benefisiáriu tanba la iha prosesu verifikasau ida rigorozu hosi MAE no MSSI”. Nune’e, CAC apela atu sira ne’e entrega hikas osan ne’ebé simu ona ka sei simu konsekénsia tuir lei.

Dili, 05 Agostu 2020 - Durante semana ida nia laran Komandu Polísia Nasionál Timor-Leste (PNTL) rezista kazu Insidente hamutuk rua ne’ebé mak akontese iha kapitál Dili. Kazu rua refere mak hanesan ema deskoñesidu hakanek estudante ida hosi Universidade da Paz (UNPAZ) no kazu ida seluk akontese iha Universidade Dili (UNDIL). “Informa ba públiku katak iha semana nia laran akontese insidente balun iha kapital Dili, hanesan kazu horisehik (03/8) akontese iha UNPAZ ne’ebé suspeitu sei deskoñesidu hela no ita hein katak tempu oin mai suspeitu ne’e parte polísia bele kaptura, husu mós ba maluk hosi vitima sira karik hatene informasaun ruma relasiona ho kazu ne’e bele informa ba parte polísia munisipiu Dili hodi halo prosesu investigasaun”, informa Porta Voz Komandu PNTL Superintendente Xefe Arnaldo Araujo. Arnaldo afirma tán katak mosu mós dezentendimentu balu iha UNDIL ne’ebé mak oras ne'e PNTL hala’o hela prosesu investigasaun. Andamentu ba prosesu investigasaun mós la'o hela ba kazu ida ne’ebé mak akontese iha Dili Institute of Technology (DIT), hein katak iha tempu badak prosesu hirak ne’e bele lori ona ba Ministeriu Públiku.

Dili, 28 Janeiru 2021 – Sekretaria Estadu ba Formasaun Profisionál no Empregu (SEFOPE) ohin (28/01) distribui sertifikadu ho nível I no II ba Formandu hamutuk na’in-32 ne’ebé tuir ona formasaun durante tinan ida (1) iha Sentru Treinamentu Vokasionál Juventude (STVJ) Bekora, iha área Ospitalidade Jerál no Produsaun Hahán. Iha serimónia distribuisaun ne’e, Diretór Jerál Formasaun Profisionál Paul Alves husu ba Formandu sira atu toma responsabilidade ba sertifikadu ne’ebé sira simu ona hodi implementa matenek hirak ne’ebé sira hetan iha servisu fatin. Nia mós husu ba Sentru Formasaun hotu-hotu iha Timor-Leste atu fó formasaun ba juventude sira bazeia ba nesesidade ne’ebé merkadu indústria presiza.

Dili, 05 Agostu 2020 - Ekipa Konjunta ne'ebé kompostu hosi Komisaun Anti Korupsaun (sigla portugés, CAC), Inspesaun Jerál Estadu (sigla portugés, IGE), Provedoria ba Direitu Umanu no Justisa (sigla portugés, PDHJ) no Komisaun Funsaun Públika (sigla portugés, CFP), ohin, hala'o konferénsia imprensa hodi hato'o relatóriu kona-ba subsídiu $200.00 ba agregadu familiár sira. Iha konferénsia imprensa ne'e, CAC informa, pagamentu subsídiu refere eziste indísius forte katak iha joven barak mak rejista nu'udar benefisiáriu hodi asesu ba subsídiu agregadu familiár, maske seidauk forma família ka uma-kain. CAC informa mos katak autoridade lokál no komunitária balu permite joven sira livremente rejista nu'udar benefisiáriu tanba la iha prosesu verifikasaun ida rigorozu hosi MAE no MSSI. Autoridade lokál sira ne'e prefere liu atu la foti risku hodi trava joventude sira ne'ebé insiste atu asesu apoiu subsídiu ne'e maske sira la prienxe rekezitu tanba erru no fallansu kona-ba dadus verifikasaun ne'ebé mai hosi MAE no MSSI.

Dili, 05 Agostu 2020 - Primeiru-Ministru Taur Matan Ruak, reprezenta hosi nia espoza, Isabel da Costa Ferreira, ohin, atualiza ba Tribunál Rekursu kona-ba riku-soin sira hosi Taur Matan Ruak no nia família sira nian, nu'udar hatuur iha lei nú. 7/2007, 25 Jullu, kona-ba Titulár Órgaun Soberania sira. "Mai aprezenta kona-ba ami-nia uma, ami-nia kareta no mós ami-nia osan ne'ebé ami rai iha banku (...) ohin Prezidente Tribunál Rekursu haree katak laiha mudansa ba iha patrimóniu hanesan uma no kareta, ami nafatin, ami laiha mudansa maibé ami iha mudansa ba saldu ba ami-nia konta sira", informa espoza Primeiru-Ministru. Isabel Ferreira esplika mós, kada tinan sempre halo atualizasaun, nu'udar devér ida atu kontribui ba governasaun di'ak no hadook-an hosi korupsaun.

Líbanu, 05 Agostu 2020 - Explozaun boot akontese iha Beirut, Líbanu, iha Tersa liubá (04/8). Explozaun ne'e hatetuk no kobre portu besik tasi-ibun no estraga mos edifísiu boot sira iha kapitál Beirut. Explozaun boot ne'e hamosu ahi-suar maka'as iha sidade refere. Tuir informasaun hosi BBC News, Ministru Saúde Líbanu informa katak totál vítima mate hosi explozaun refere provizoriamente hamutuk ema na'in-135 ho vítima kanek hamutuk na'in-5.000 resin. Ministru Ekonomia Líbanu, Raoul Nehme hateten katak akontesimentu ne'e hanesan rai-nabeen ida. Enkuantu parte hosi mídia sira hateten katak Explozaun ida ne'e hanesan mós Bom átomu iha Hiroshima, nune'e, Eiz Primeiru-Ministru Líbanu, Saad Hariri, mós hanaran explozaun ida ne'e nu'udar Beirutshima.

Dili, 06 Agostu 2020 - Komandante Jerál Polísia Nasionál Timor-Leste (PNTL), Komisáriu Faustino da Costa, hateten katak deteta ona abut hosi númeru asidente tránzitu iha teritóriu nasionál tanba falta formasaun adekuada ba motorista sira. Faustino da Costa informa ida ne'e hafoin remata audénsia ho Prezidente Repúblika Francisco Guterres Lú Olo, ohin, iha palásiu Prezidensiál Nicolau Lobato, Dili. Faustino hatutan, presiza iha formasaun adekuada molok atribui karta kondusaun. Atu buka solusaun hamenus asidente, la'os PNTL mesak nia responsabilidade maibé envolve entidade relevante sira seluk. Tuir Komisáriu Faustino, fatór ida ne'ebé kontribui ba númeru asidente tránzitu aumenta mak lei tanba autoriza sidadaun ida ho tinan 14 ba leten bele lori motorizada no iha karta kondusaun. Tanba ne'e, tenke halo revizaun ba lei hodi atualiza tuir nesesidade ohin loron nian.

Dili, 05 Agostu 2020 - Ministériu Finansa selebra serimónia asinatura ho Banku Mundiál kona-ba apoia 'The Basic Education Strengthening and Transformation Project (BEST)' ne'ebé mak sai hanesan sasin pozitivu ho valór millaun $8.55 hosi apoiu esternu ba setór edukasaun iha Timor-Leste. Projetu BEST ne'e sei implementa iha tinan 2020 to'o 2025 ho nia objetivu mak hasa'e profesór sira-nia efetividade, materiál aprendizajen no avaliasaun, no mós atu utiliza prosesu planeamentu, orsamentu, implementasaun bazeia ba dadus. Iha parte seluk, Banku Mundiál mobiliza ona fundu adisionál hosi modalidade empréstimu nian ho montante millaun $15 ne'ebé atu foka ba konstrusaun no rehabilitasaun eskola, maibé aprovasaun ba fundu empréstimu ne'e sei suspende hela. Nune'e, ho fundu empréstimu ne'e, totál investimentu ba projetu BEST hamutuk millaun $23.5.

Dili, 5 Agostu 2020 - Ministra Saúde, Odete Freitas Belo, hamutuk ho Vise Ministru Interiór, António Armindo, hala'o vizita daruak ba fatin kuarentena iha Pontu Entrada Mota-ain, postu-administrativu Balibó, Bobonaru. Odete haktuir katak kondisaun fatin kuarentena refere presiza hadi'a tanba ladún sufisiente atu akumula ema barak. "ami sei haree sei haree servisu balu hanesan limpeza, manutensaun ne'ebé presiza atu hadi'a bee, sanitáriu, no kit balu ba ijiéne. Ida ne'e presiza atu kompleta, ha'u hanoin ita labele husik ema hela wainhira laiha ekipamentu lojístika ne'ebé ladún kompletu, la'os falta buat barak maibé ita presiza atu hadi'a no kompleta buat balu tán", dehan Odete Freita. Ministra ne'e espera mós katak semana oin fatin refere bele preparadu ona atu simu ema.

Dili, 07 Agostu 2020 - Primeiru-Ministru Taur Matan Ruak, simu iha audénsia, Prezidente RAEOA Arsénio Paixão Bano, hamutuk ho Sekretériu Rejionál sira, hodi informa ba Xefe Governu kona-ba servisu ne'ebé Autoridade RAEOA sira halo iha Oekusi. Hafoin sorumutuk, Prezidente RAEOA ne'e apela ba povu atoni sira atu labele hakat ba fronteira tanba sei hamosu risku atu hada'et hikas moras Covid-19 mai Timor-Leste. "Ami halo apelu beibeik ba Oekusi oan sira, máskara tenke uza nafatin, labele naran hakat tun sa'e ba fronteira tanba selae moras ne'e (Covid-19) bele hada'et hosi se de'it, labele halo kontaktu ho ema mai hosi rai-li'ur, tenke la'o tuir regra, distánsia fízika tenke halo", informa Arsénio Bano. Prezidente RAEOA husu mos atu povu atoni nafatin kumpri regra ba prevensaun Covid-19 no hakru'uk ba regulamentu hosi Estadu Emerjénsia da-haat.

Dili, 07 Jullu 2020 - Ministru Agrikultura no Peska (MAP), Pedro dos Reis, Hala'o Observasaun direita ba Kompañia Heineken iha Hera, Dili  Timor-Leste. Objektivu hosi vizita ne'e hodi hared direitamente Fábrika Heineken Timor, ne'ebe kolabora hamutuk ho Kooperativa Kafè Timor, Hodi kria serveja lokál ne'ebé halo hosi ai-farina lokàl. Inisiativa ida ne'e kria ona rendimentu ba Agrikultór kuaze 1500, liuhosi fornese ai-farina hanesan Materiál prinsipàl ba produsaun serveja lokál 'LIURAI', serveja dahuluk ne'ebé prodúz hosi kompañia Heineken Timor lokalmente. "Iha ita-nia rain iha ona fábrika ida ne'ebé ita bele prodúz ona ita-nia serveja rasik no nia materiál lokál mak hanesan ai-farina, hanesan kompañia Heineken sira la kuda ai-farina maibé Agrikultór sira mak kuda signifika katak ida ne'e mak ita kontinua ita fó rendimentu ba ita-nia povu Agrikultór sira", dehan Pedro dos Reis.

Líbanu, 09 Agostu 2020 – Explozaun ne’ebé akontese iha Beirute, Líbanu, iha loron tersa (04/8), rezulta ema atus resin mak mate. Tuir informasaun hosi Governu Líbanu katak iha ema na’in-60 resin mak seidauk hetan, nune’e, ekipa sira sei buka hela. To’o oras ne’e, vítima mate hosi explozaun refere sa’e ba ema na’in-154 ne’ebé konfirmadu ona, no rezulta ema rihun resin mak kanek no mós lakon sira nia hela fatin. Governu Líbanu deskonfia katak explozaun refere kauza hosi amóniu nitratu ne’ebé konserva iha portu ne’e dezde tinan 2013 sein seguransa sira hanesan bombeiru.

Brazíl, 09 Agostu 2020 – Brazíl rejista kazu mate tanba Covid-19 hamutuk 100.000 resin to’o ohin loron. Númeru mate refere mosu no sa’e iha fulan lima nia laran hahú hosi kazu Covid-19 dahuluk ne’ebé konfirmadu iha nasaun refere. Brazíl informa mós katak maioría kazu mate 1000 resin mak akontese kada loron. Iha sábadu ne’e (08/8), nasaun refere rejista kazu mate sa’e ba 100,477 ona, no kazu pozitivu hamutuk ema na’in-3.012.412. Brazíl nu’udar nasaun daruak iha mundu ne’ebé nia totál kazu mate no infektadu hosi Covid-19 barak liu hafoin Estadus Unidus Amérika.

Manufahi, 09 Agostu 2020 – Servisu Autónomu Medikamentu no Ekipamentu Saúde (SAMES), hamutuk ho F-FDTL hala’o tratamentu ba komunidade sira iha Betanu, Manufahi. Relasiona ho komemorasaun loron FALINTIL nian iha 20 Agostu 2020, SAMES realiza atividade konjunta ho F-FDTL, hodi fasilita no apoia produtu medikamentu ba tratamentu masál durante loron 3, hahú hosi Betanu, Manufahi, iha sábadu ne’e, hafoin ba fali Krararas, Vikeke, no ikus liu sei halo tratamentu iha Ilomar, munisípiu Lautén. Hafoin atividade ne’e hahú, komunidade sira kontente no entuziasmu tebes hodi partisipa iha atividade tratamentu masál, komunidade sira ne’ebé partisipa mak hanesan katuas no ferik sira, inan isin-rua no mós labarik sira. Ekipa konjunta kompostu hosi F-FDTL no SAMES, ne’ebé hetan tulun máximu hosi Enfermeiru no Farmasista SAMES nian.

Dili, 10 Agostu 2020 – Komandante Eskuadra PNTL na’in-20 kompleta ona kursu investigasaun ba intervensaun Komandante iha servisu investigasaun atu nune’e Komandante sira iha koñesimentu ne’ebé natón kona-ba lala’ok no prosesu oinsá identifika no prosesa autór ba kazu ruma. Komandante Jerál PNTL, Komisáriu Faustino da Costa, hateten, kursu ne’e importante ba Komandante Eskuadra sira atu hatene oinsá orienta membru sira no mós akompaña relatóriu ne’ebé mak membru sira halo. Faustino hato’o asuntu ne’e iha serimónia enseramentu kursu refere, iha Sentru Formasaun Polisia (sigla portugés, CFP), Komoro, iha loron sesta liubá. Serimónia enseramentu kursu Investigasaun ba Komandante Eskuadra na’in-20 ne’e kompleta ho entrega sertifikadu ba partisipante sira.

Dili, 10 Agostu 2020 : Primeiru-Ministru Taur Matan Ruak, prezide reuniaun ne’ebé realiza iha palásiu Governu, ohin, ho liña ministeriál sira hodi diskute kona-ba implementasaun Estadu Emerjénsia etapa da-haat nian. Iha reuniaun ne’e, Governu konkorda proposta hosi Vise Ministru Interiór, kona-ba mudansa ema tama mai teritóriu Timor-Leste, ne’ebé iha anteriór, autoriza iha loron kuarta kada semana ema tama teritóriu laran, enkuantu ho alterasaun ne’e, autoriza de’it iha kada loron 17. Entretantu, kona-ba sasán nesesidade báziku nian, kontinua mantéin despaisu anteriór nian, katak autoriza tama iha kada loron kuarta de’it. Mudansa ne’e ho objetivu atu fó espasu ba Ministériu Saúde liuliu atu halo jestaun ba kuarentena, ligadu ba ijiene no kapasidade kuarentena nian.

Dili, 10 Agostu 2020 - Primeiru-Ministru Taur Matan Ruak, ohin, iha palásiu Governu, konvoka reuniaun ho liña ministeriál sira ne’ebé ligadu ba implementasaun Estadu Emerjénsia (EE) ba etapa da-haat nian, hodi diskute kona-ba nia mekanizmu implementasaun nian, liuliu iha pontu entrada sira hanesan iha fronteira kona-ba entrada ema no sasán sira. Tuir Xefe Ezekutivu katak, implementasaun EE ida ne’e, la presiza kria tán Sala Situasaun hanesan iha EE hirak ne’ebé liu ona, maibé reforsa de’it  mak papél Ministériu Saúde nian kona-ba medida sanitáriu sira ne’ebé estabelese ona. Taur Matan Ruak hateten mós, Sentru Integradu Jestaun Krize (SIJK) mós kontinua fó akompañamentu, tanba  EE ida ne’e aplika máximu liu iha liña fronteriza sira hodi halo kontrolu rigorozu ba movimentasaun  ema nian atu  evita  pandemia Covid-19  tama mai rai-laran.

Pakistaun, 10 Agostu 2020 – Udan boot akompaña ho anin maka’as durante loron tolu iha Pakistaun, rezulta inundasaun boot no hamate mós kuaze ema na’in-58 resin. Tuir informasaun hosi Governu nasaun refere nian, dezastre naturál ne’e estraga mós uma atus resin. Udan boot ne’e hahú ona iha semana kotuk no kontinua iha Domingu ne’e (09/8), hamosu inundasaun iha dalan públiku sira, inklui bee tama komunidade rihun resin sira-nia uma. Tuir Departamentu Meteorolójika Governu Pakistaun nian, iha prediksaun katak udan boot ne’e sei kontinua hikas iha semana oin.

Dili, 10 Agostu 2020 : Vise Ministru Interiór, António Armindo hateten, daudauk ne’e identifika ona fronteira rai no tasi parte súl no norte ne’ebé baibain sidadaun sira uza hodi hala’o atividade ilegál. “Kona-ba dalan ilegál sira iha Fronteira rai-maran no tasi ita nian ne’e luan demais e depois ita-nia membru UPF ne’ebé hetan mós apoiu hosi F-FDTL sira oituan de’it. Liuhosi servisu vizilánsia ita identifika ona fatin kuaze 14 ne’ebé baibain sidadaun sira uza hodi hala’o atividade ilegál”, dehan Vise Ministru Interiór ne’e hafoin remata enkontru koordenasaun ho liña ministériu sira ne’ebé lidera hosi Primeiru-Ministru Taur Matan Ruak kona-ba medida implementasaun Estadu Emerjénsia iha liña fronteira, ohin. Nia hatutan, kestaun relasiona ho dalan ilegál, nia parte sei ko’alia ho Governu Austrália liuhosi Embaixada Austrália iha Timor-Leste atu bele tulun koloka tán kontentór ruma iha fatin ne’ebé deskonfia ema tama no sai ilegál, nune’e bele koloka membru UPF sira hodi bele fó seguransa iha área refere.

Manufahi, 14 Janeiru 2021 – Eskola hotu-hotu iha munisípiu Manufahi sei re-ativa hikas prosesu aprendizajen iha 18 Janeiru ka semana oin, maibé Timor-Leste hasoru hela pandemia Covid-19 tanba ne’e kada sala sei akumula de’it estudante na’in ruanulu resin lima (25) hodi kumpre regra distánsia sosiál atu evita diseminasaun Covid-19. Diretór Edukasaun Manufahi, Trinito Sarmento, hato’o informasaun ne’e ohin (14/01) iha nia knaar-fatin, iha Manufahi, hodi esplika tán katak rotasaun ba prosesu aprendizajen ba kada matéria mós define ona katak ho durasaun tempu oras rua (2). Edukasaun iha munisípiu refere mós simu ona orientasaun hosi Ministériu Edukasaun, Juventude no Desportu hodi haruka estudante sira halo limpeza iha ida-idak nia eskola hahú iha kuarta (13/01) ne’e atu bele prepara ba prosesu aprendizajen. Nia akresenta, prosesu aprendizajen ne’e sei la’o normál maibé hotu-hotu sei kontinua kumpre regra prevensaun Covid-19 iha Estadu Emerjénsia dasiak ne’e.

Dili, 11 Agostu 2020 : Porta-vóz Organizasaun Non Governamentál (sigla inglés, NGO) La’o Hamutuk , Celestino Gusmão, hateten katak hanesan nasaun demokrátiku ne’ebé garante liberdade espresaun no liberdade imprensa la devia hakanek Timor-Leste nia prestíjiu ho lei kriminaliza defamasaun, tanba Timor-Leste iha kompromisu atu dignifika naran iha mundu internasionál. Celestino Gusmão informa hateten ida ne’e, hafoin hasoru malu ho Prezidente Repúblika Francisco Guterres Lú Olo, iha palasiu prezidensiál, Dili. Reprezentante La’o Hamutuk ne’e agradese mós ba Prezidente Repúblika tanba rona preokupasaun hosi organizasaun sira relasiona ho planu Governu nian atu prodúz lei kriminaliza defamasaun ne’ebé bele estraga imajen Timor-Leste iha mundu Internasionál. La’o Hamutuk sujere atu Governu uza kuadru legál hanesan prosesu sivíl hodi prosesa kazu difamasaun, nune’e la presiza kriminaliza defamasaun. La’o Hamutuk nu’udár organizasaun ne’ebé halo monitorizasaun ba dezenvolvimentu nasionál, aprezenta ona submisaun kona-ba nia pozisaun kontra lei kriminaliza defamasaun ba Primeiru-Ministru no Parlamentu Nasionál.

Ermera, 10 Agostu 2020 – Ministériu Agrikultura no Peska (MAP), liuhosi projetu Hapas, entrega motorizada ho marka Honda Mega Pro hamutuk 7 ba estensionista ne’ebé mak apoia servisu projetu ne’e iha suku alvu inklui sekretariadu Hapas. Motorizada hirak ne’ebé Governu entrega iha segunda ne’e (10/8), ho objetivu atu fasilita estensionista sira atu hala’o servisu di’ak liu tán iha futuru. Prezidente Komité Jestaun Sub Basias Hidrográfika Be Lulik Ermera, José Martinho hateten, agradese ba projetu HAPAS tanba bele implementa programa sira iha Ermera, no motorizada hirak ne’ebé Governu fó sei apoia tebes iha servisu hasa’e produsaun agríkola hodi bele hamenus dependénsia ai-hán iha Timor-Leste.

Dili, 11 Agostu 2020 – Sekretáriu Estadu ba Joventude no Desportu (SEJD), Abrão Saldanha, hamutuk ho Reitór Universidade Nasionál Timor Lorosa’e (UNTL), Francisco Miguel Martins,  asina akordu protokolu kooperasaun entre SEJD ho UNTL, ne’ebé hala’o iha salaun reitoria UNTL, ohin. Iha serimónia asina akordu ne’e, Reitór UNTL hateten, protokolu kooperasaun ne’e ho objetivu principal atu dezenvolve kursu lisensiatura iha ensinu desportu no edukasaun fízika iha Fakuldade Edukasaun, Arte no Umanidade, UNTL nian. “Protokolu kooperasaun ne’ebé mak asina ohin ho objetivu principal mak atu kontinua servisu hamutuk entre SEJD ho UNTL ba implementasaun no dezenvolvimentu kursu lisensiatura iha ensinu deportu no edukasaun fízika iha fakuldade edukasaun, arte no umanidade UNTL nian”, dehan Francisco Miguel Martins. Entretantu, Abrão Saldanha hateten, akordu kooperasaun ida ne’e atu hatutan Departamentu Desportu no Edukasaun Fízika UNTL nian hodi promove desportu ba oin sai kultura ida iha sosiedade.

Dili, 14 Janeiru 2021 – Komandante Jerál Polísia Nasionál Timor-Leste (PNTL) Komisáriu Faustino da Costa, informa ba Prezidente Repúblika Francisco Guterres Lú Olo, ohin (14/01) iha Palásiu Prezidensiál katak, akontese asidente tolunulu resin neen (36) iha semana ida ne’e nia laran iha teritóriu Timor-Leste, no rezulta ema na’in tolu (3) mak mate. Ema na’in tolu ne’ebé mate tanba asidente ne’e ida iha munisípiu Bobonaru, ida iha Manufahi no ida tán iha RAEOA. Akontese mós iha semana ida ne’e nia laran, kazu insidente hanesan tara-an no tipu insidente seluk tán hamutuk tolunulu resin hitu (37). Komisáriu Faustino dehan, maske akontese kazu hirak ne’e, maibé la implika ba estabilidade nasionál.

Dili, 11 Agostu 2020 – Universidade Nasionál Timor Lorosa’e (UNTL), Fakuldade Enjeñaria, Siénsia no Teknolojia (FEST), Departamentu Enjeñaria Informátika (DEI), hatuur ona katak programa Estájiu Profisionál nu’udar pre-rekezitu ida ba estudante sira hodi kumpri antes halo monografia hodi kompleta estudu Nível Lisensiatura. Nune’e, estudante hosi DEI-FEST-UNTL hamutuk na’in-4, ne’ebé kompostu hosi feto-2 no mane-2, deside hodi hala’o Estájiu Profisionál iha Ajénsia  Mídia  Online Timor News ne'ebé nia sede lokaliza iha Moris Foun, Comoro, Dili. Estudante Na’in-4 refere, ohin (11/08), halo aprezentasaun kona-ba sira-nia Planu Servisu ne'ebé atu realiza iha Timor News, inklui espesiénsia servisu profisionál ne’ebé sira hakarak hetan durante estájiu fulan ida iha Timor News. Programa Estájiu Profisionál sei remata iha 10 Setembru 2020, haktuir karta ofisiál ne'ebé DEI-FEST-UNTL diriji mai iha Timor News.  Diretór Timor News, Gabriel de Jesus, hamutuk ho estrutura tomak, simu estudante hirak ne’e ho kontente tanba hili ona Timor News nu'udar instituisaun ida ne'ebé sira fiar katak sei aprende ho diak durante períodu estájiu nia laran. Diretór Timor news hateten katak Timor News prontu fahe esperiénsia no guia estudante hirak ne’e hodi sira bele implementa sira-nia siénsia ne’ebé sira aprende ona iha UNTL, no hakle’an sira-nia koñesimentu kona-ba servisu iha ambiente profisionál atu aumenta sira nia kapasidade hodi bele prepara sira nia-an ba futuru ho diak.

Dili, 11 Agostu 2020 – Atu Impede nafatin importasaun Covid-19 no evita kontájiu ba komunidade nia leet, Primeiru-Ministru Taur Matan Ruak husu ho haraik-an ba povu tomak atu mantéin kumpri regra sira ne’ebé Ministériu Saúde fahe ona hodi prevene moras Covid-19. “Ha’u husu ho haraik-an ba timoroan tomak ferik, katuas, feto no mane, foinsa’e sira matenek ka beik iha Timor laran tomak para que ita kontinua nafatin kumpri regra sira ne’ebé Ministériu Saúde fó sai ba ita hotu, distánsia sosiál, fase liman, uza máskara no seluk tán hodi evita ita hetan moras ida ne’e, labele hada’et ba ita-nia família no ita-nia komunidade”, dehan Taur Matan Ruak. Xefe Governu ne’e hatutan, “Governu rejista preokupasaun tomak ne’ebé ohin aprezenta hosi distinta no distintu deputadu sira hotu no promete katak sei halo esforsu hotu tuir kbiit Governu nian para que ita kontinua hadook moras ida ne’e iha ita-nia rain hanesan baibain ita dehan, iha ita-nia istória konkista hotu-hotu ne’e sempre koletivu nunka ema ida nian de’it tanba ne’e ho ita-nia esforsu hotu ha’u fiar katak ita sei hakat liu tán dezafiu ida ne’e evita importasaun moras Covid iha ita-nia rain no mós nia kontájiu ba ita-nia sidadaun sira”.

Dili, 11 Agostu 2020 - Diretór Jerál Servisu Koorporativa Sekretáriu Estadu ba Juventude no Desportu (SEJD), João dos Santos, reprezenta Sekretáriu SEJD hodi loke aktividade doasaun raan ne’ebé hala’o iha resintu SEJD, segunda ne’e (10/8). Atividade ida ne’e parte hosi selebrasaun loron mundiál juventude tinan 2020 ne’ebé mak hala’o ho tema ‘Juventude ba Asaun Globál’. Atividade tomak selebrasaun loron mundiál juventude tinan ida ne’e organiza hosi Asosiasaun Parlamentu Foinsa’e Timor-Leste (APFTL). Iha intervensaun, João dos Santos hateten, “SEJD apresia APFTL ne’ebé kordena realizasaun atividade importante ida ne’e. Agradese mós ba voluntariu sira ne’ebé mak hola parte iha atividade ida ne’e tanba raan turuk ida ne’ebé ita fó iha ne’e sei bele salva ita nia maluk seluk nia vida”. Atividade doasaun ran ne’e nu’udar parte ida hosi atividade 5 ne’ebé mak APTFL ho SEJD konkorda atu hala’o hodi selebra loron mundiál juventude 2020 nian. Atividade sira seluk mak hanesan limpeza jerál iha Dili, kuda ai-parapa iha Metinaru, kolókiu juventude no marsa saudável.

Dili, 12 Agostu 2020 – Ministériu Agrikultura no Peska (MAP), hala’o lansamentu kuda Hare éktare 60 ba époka daruak, tersa ne’e (11/8), iha Laleia. Tuir Diretora Jerál Agrikultura no Ortikultura, Odete Maria Guterres esplika katak, lansamentu kuda Hare ne’e fundu orsamentu hosi Covid-19 tanba altura ne’ebá iha proposta orsamentu Covid-19 ne’e poténsia liu ba iha natar. Odete Guterres hatutan tán, “Ami mós halo identifikasaun ba área poténsia sira ne’ebé mak ita bele dezenvolve atu nune’e ita haluan ka habarak tán ita-nia natar, hanesan daudauk iha ne’e (Laleia) iha éktare 200”. Entretantu, abitante Paulo da Costa husu MAP atu fasilita Tratór fila rai ba sira hodi nafatin halo natar, no husu tau-matan nafatin ba irigasaun Sagat ne’ebé mak abandona hela durante tinan haat nia laran iha Laleia, tanba impaktu hosi udan boot.

Dili, 11 Agostu 2020 – Governu lokál sei dezenvolve fatin bee-manas naturál iha área Wefao, aldeia Kledik, suku Fatukahi, postu-administrativu Fatuberliu, hodi atria turista lokál no internasionál sira. Administradór Munisípiu Manufahi, Arantes Isaac Sarmento, iha nia vizita ba fatin bee-manas refere, iha segunda ne’e (10/8) hateten, atu dezenvolve fatin bee-manas ne’e tama ona iha planu estratéjjiku dezenvolvimentu munisipál nian atu bele implementa iha tinan 2021. Arantes hatutan, parte administrasaun kontaktu ho programa R4D, no tau ona planu prioridade atu hahú halo estrada ne’ebé liga ba fatin refere iha tinan 2021, hafoin bele konstrui fatin bee-manas tanba Estrada mak sei fasilita uluk turista hodi to’o iha fatin turístiku ne’e.

Dili, 28 Janeiru 2021 - Númeru dadur atuál ne'ebé oras ne'e konsentra hela iha Estabelesimentu Prizionál Bekora hamutuk na'in-554 inklui estranjeiru hamutuk na'in-13, tuir informasaun ne'ebé Diretór Estabelesimentu Prizionál Bekora João Domingos relata ba Jornalista Timor News, ohin (28/01), iha nia knaar-fatin Bekora, Dili. "554 ne'e tuir dadus atuál loron ohin nian, kompostu hosi prizaun kondenadu iha na'in-441, no prizaun preventiva na'in-113 [...]. Hosi 554 ne'e kazu droga ne'e iha sira na'in haat (4), Indonézia na'in ida (1), timoroan na'in rua (2) no Filipina ida (1). [...] Ema estranjeiru iha na'in-13, Indonézia hitu (7), Filipina ida (1), Xineza rua (2) Australianu ida (1), Vietname ida (1), Indiana ida (1). Eiz PNTL iha na'in haat (4) no Eiz F-FDTL na'in tolu (3)," Diretór João esplika. Nia hatutan tán katak dadur hirak ne'e maioria ho idade 25 to'o 50,  no dadur juveníl ka ho idade hosi 21 mai kraik ne'e iha ema na'in-36 mak konsentra iha prizaun refere.

Dili, 12 Agostu 2020 - Servisu Autónomu ba Medikamentu no Ekipamentu Saúde (SAMES), Liuhosi Prezidente Konsellu Diretivu ho Diretór Diresaun, Xefe Departamentu inklui Funsionáriu sira, hamutuk iha Salaun Fernando Lasama Kampo Alor, hodi simu Direita Doasaun Máskara 70.000 ho modelu rua, hosi Governu Xína no Fundasaun Alibaba, liuhosi Organizasaun Mundiál ba Saúde (OMS). Iha serimónia entrega máskara ne’e, Diretór Ezekutivu SAMES, Santana Martins hateten, materiál doasaun sira ne’e bele distribui direita ba sentru izolamentu Vera-Krúz, bazeia ba Rekomendasaun hosi OMS. Santana Martins salienta Liu tán, ekipamentu protesaun Pesoál ne’ebé atu halo prevensaun ba Covid-19 Sei sufisiente iha Fulan 3 to’o Fulan 6, hanesan Xapéo, Máskara, Luvas no Sapatu. Fatin hanesan, Vise Ministru Saúde Bonifacio Maucoli, agradese ba materiál sira ne’ebé Governu Xína no Fundasaun Alibaba apoia, liuliu ba Máskara ho modelu rua hanesan Máskara Sardikál hamutuk 60.000 no Máskara Fasiál hamutuk 10.000.

Manufahi, 12 Agostu 2020 – Komunidade uma-kain 36 ho populasaun hamutuk 177 iha  sub-aldeia Kiran-Tetuk, suku Fatukahi, postu-administrativu Fatuberliu seidauk asesu ba Estrada, nune’e, difikulta sira atu hala’o viajen ba negósiu ka atividade ruma. Tuir Delegadu sub-aldeia Kiran-Tetuk, Domingos de Jesus katak, wainhira ema ida moras todan, sira tenke lori nia la’o ain ho distánsia kilómetru 20 resin ba postu saúde. Tanba ne’e, komunidade sira husu ba Governu atu tau-matan ba Estrada no harii postu saúde ida iha sub-aldeia refere. Responde ba asuntu ne’e, Administradór munisípiu Manufahi, Arantes Isaac hateten, kona-ba Estrada sedu ka tarde sei tama ba Kiran-Tetuk. Nune’e mós Diretór Programa Nasionál Dezenvolvimentu Suku (PNDS) munisípiu Manufahi, Luis Tavares informa katak kona-ba postu saúde, komunidade sir abele halo proposta hodi hato’o ba Xefe Suku.

Dili, 12 Agostu 2020 - Primeiru-Ministru Taur Matan Ruak, ohin, iha Palásiu Governu, simu iha audiénsia Prezidente Tribunál Rekursu, Deolindo dos Santos, hodi diskute kona-ba programa prioridade ba iha setór justisa nian, liuliu husu atu mantéin orsamentu ba iha programa Tribunál móvel no mós planu Tribunál Rekursu nian atu harii tán Tribunál Distritál nune’e bele hakbesik justisa ba povu, tanba daudauk ne’e modelu Tribunál móvel nia kustu operasionál boot tebes. “Kuandu ita atu lori justisa besik ba komunidade entaun ita tenke ser iha planu ida ne’ebé permanente ba futuru, tanba ne’e mak ha’u mai ko’alia ho S.E. Primeiru-Ministru atu mantéin nafatin iha OJE 2021 ba ami-nia proposta orsamentu halo nusá mak atu hanoin atu alarga tán distritu judisiál tribunál balu iha fatin balu ne’ebé ami indika ona ho ida ne’e para ita bele lori justisa ne’e besik ba povu sira ho forma ne’ebé permanente”, dehan Deolindo dos Santos. Deolindo hatutan, kona-ba planu refere, iha resposta ne’ebé pozitivu hosi Primeiru-Ministru no  sei haree ida ne’e iha Orsamentu Jerál Estadu 2021.

Dili, 12 Agostu 2020 – Konsellu Ministru hala’o sorumutuk estraordináriu iha Palásiu Governu ohin, prezide hosi Primeiru-Ministru Taur Matan Ruak. Iha enkontru ne’e, Ministru Asuntu Parlamentár no Komunikasaun Sosiál, Francisco Martins da Costa Jerónimo, aprezenta projetu kona-ba Dekretu-Lei hodi kria subsídiu ida ba ema sira ne’ebé hala’o atividade jornalístika iha Sala Situasaun Sentru Integradu Jestaun Krize (SIJK), durante vijénsia estadu emerjénsia dahuluk no daruak, iha kondisaun direita expozisaun ba virus Covid-19 nian. Tuir Ministru ne’e katak, Jornalista sira ne’e dezempeña sira-nia funsaun sira ho forma ezemplár, hodi kontribui ho desizivu ba difuzaun informasaun ne’ebé kredível kona-ba prevensaun no kontrolu moras nian iha teritóriu nasionál, hodi mitiga reseiu populasaun no prevene pániku jeneralizadu, no saida mak sira ultrapasa ona ho devér profisionál ne’ebé simples, hodi serví ba públiku liuhosi transmite informasaun ho lalais.

Dili, 13 Agostu 2020 : Primeiru-Ministru Taur Matan Ruak, iha enkontru ho Ministru Turizmu Komérsiu no Indústria (MTKI), José Lucas, kuarta ne’e iha Palasiu Governu, Dili, orienta Ministru José Lucas atu dezenvolve Lagoa Maubara, Munisípiu Likisá, ne’ebé iha tempu okupasaun Indonézia sai tiha ona hanesan fatin destinasaun ba turístika lokál maibé hafoin ukun-an, sítiu ne’e abandonu hela, tanba  ne’e Xefe Ezekutivu hakarak dezenvolve fila-fali fatin turizmu ne’e hodi halo kombinasaun ba turizmu tradisionál, istórikal, kulturál no ekolójiku. Taur Matan Ruak mós orienta atu dezenvolve Lagoa Erauolo iha Munisípiu Ermera, hanesan fatin hakiak ikan nune’e ba futuru mai bele sai hanesan fatin atrasaun ba hakail ikan, tanba lagoa ne’e furak maibé abandonadu. Xefe Governu hein katak wainhira fatin sira ne’e dezenvolve ho di’ak no iha jestaun di’ak sei hatama reseita ba estadu no mós bele kontribui hasa’e ekonomia komunidade sira ne’ebé hela besik. Ministru MTKI responde pozitivu instrusaun hosi Xefe Governu no sei tau ba iha programa prioridade ministériu nian.

Dili, 13 Agostu 2020 : Primeiru-Ministru Taur Matan Ruak, propoin ba Ministru Turizmu Komérsiu no Indústria (MTKI), Jóse Lucas, atu halo jestaun ba lafaek iha lagoa Maubara, tanba daudauk ne’e lafaek barak mak fuik no abandonu iha tasi no mota sira ne’ebé dala-barak hakanek no oho komunidade sira. Primeiru-Ministru hatutan, lafaek sira ne’e mós sai ameasa ba fatin turizmu sira, tanba ne’e lafaek sira ne’e presiza rekolla tiha hodi tau iha lagoa no jere hosi ema profisionál hodi bele atrai vizitante sira ba haree. Iha parte seluk, Xefe Taur sujere atu harii mós réplika uma-lisan reprezentante hosi Munisípiu 12 no RAEOA iha Lagoa Maubara, nu’udar identidade kulturál atu bele  atrai turista sira  ba vizita  sítiu refere.

Dili, 13 Agostu 2020 - Durante tempu krize Pandemia Covid-19, governu Timor-Leste liuhosi Sentru Lojístika Nasionál (sigla portugés, CLN) foti desizaun sosa tán foos hosi rai-li’ur atu importa mai Timor-Leste hodi garante estoke nasionál, ne’e duni ohin ró ho naran M.V: MY HUNG husi Vietname to’o iha Portu Dili,  lori ona foos ho kuantidade tonelada rihun neen (6.000), hanesan faze dahuluk no sei falta tán faze rua ho tonelada rihun ruanulu resin haat (24.000), nune’e totál tonelada rihun tolunulu (30.000) ne’ebé Governu sosa hosi Vietname. Sai sasin ba foos ne’ebé hosi Vietname to’o iha Timor-Leste, mak hanesan Ministru Transporte no Komunikasaun, José Agustinho da Silva, Ministru Turizmu, Komérsiu no Indústria, José Lucas do Carmo da Silva, inklui mós reprezentante WFP iha Timor-Leste. Importasaun foos ne’e sei fa’an ho presu baratu ba komunidade ho objetivu atu normaliza presu iha merkadu.

Dili, 13 Agostu 2020 - Ministru Justisa, Manuel Cárceres da Costa, halo reuniaun ho Prezidente Parlamentu Nasionál, Aniceto Longuinhos Guterres Lopes, akompaña hosi Vise, Maria Angelina Lopes Sarmento, Sekretária-Jerál Parlamentu Nasionál, Cedelizia Faria dos Santos hodi diskute kona-ba futuru edifísiu foun Parlamentu Nasionál nian, tanba kondisaun atuál la favorável ona atu akumula rekursu hotu hodi halo servisu hanesan órgaun soberania daruak. Tanba ne’e, Ministériu Justisa hanessan responsável máximu hodi administra beins no imóvel sei identifika rai hirak ne’ebé apropriadu hodi konstrui edifísiu ho espasu ne’ebé bele akumula nesesidade Parlamentu Nasionál nian. Provizoriamente, Ministériu Justisa identifika ona rai iha parte suku Hera, postu-administrativu Kristu-Rei, kuaze éktare 10. Sekretária-Jerál Parlamentu Nasionál hateten, Parlamentu Nasionál prevé ona nia orsamentu ba edifísiu foun iha Orsamentu Jerál Estadu 2021 nian hodi konsentra iha estudu no dezeñu, no espera katak iha inísiu 2022 Governu bele halo ona lansamentu ba fatuk dahuluk.

Dili, 13 Agostu 2020 - Sekretáriu Estadu ba Formasaun Profisionál no Empregu (SEFOPE), Alarico de Rosário, iha kinta ne’e, hala’o enkontru ho Vise Primeira Ministra Asuntu Sosiál, Armanda Berta dos Santos, iha nia knaar fatin, edifisiu MSSI, Kaikoli. Alarico de Rosário hateten, iha inkontru ne’e, parte rua ko’alia oinsá atu bele hala’o kooperasaun iha futuru liuliu iha área formasaun, empregu no traballu, nune’e bele responde ba ezizénsia juventude sira nian. Tempu hanesan, Governante ne’e husu ba juventude sira iha Timor laran tomak ne’ebé hein hela atu ba servisu iha rai-li’ur hanesan Austrália no Korea Súl, atu pasénsia hodi hein, tanba agora mundu enfrenta hela surtu Covid-19. Nia afirma katak to’o tempu moras Covid-19 hotu mak SEFOPE sei kontinua nia papél hodi trata joven Timoroan sira ne’ebé hakarak ba servisu iha rai-li’ur hanesan sira seluk ne’ebé agora daudauk hetan ona oportunidade.

Dili, 14 Agostu 2020 - Universidade Nasionál Timor Lorosa’e (UNTL) nia Reitór Francisco Miguel Martins, ho estrutura simu proposta hosi reprezentante komunidade munisípiu Baucau nian, José Viegas, ho nia ekipa ne’ebé husu atu loke sanak UNTL nian iha parte Lorosa’e. Hafoin simu tiha proposta, iha Kampus Sentrál UNTL nian, Reitór hateten katak universidade ho orgullu simu proposta refere, no pasu tuir mai sei ba aprezenta iha Konsellu Jestaun UNTL nian hodi diskute konteúdu dokumentu nian molok aprova. “Bainhira hetan ona aprovasaun, UNTL sei harii ekipa ida, hodi tún ba baze atu halo enkontru ho Prezidente munisípiu, Sr. António Augusto Guterres, no proponente sira inklui komunidade rasik bazeia ba dokumentu ne’ebé hato’o, inklui mós estudu viabilidade”, hateten Reitór UNTL. Entretantu reprezentante komunidade Baucau nian, Sr. José Viegas, hateten katak, UNTL to’o ona tempu hodi hakbesik liu tán ba komunidade.

Xina, 14 Agostu 2020 – Ofisiál sira iha sidade Shenzhen, Xina, iha kinta ne’e informa katak lote hosi manu ka ‘ayam potong’  nia liras ne’ebé importa hosi Brazil ne’e pozitivu ba Covid-19 wainhira halo teste, nune’e, hamosu preokupasaun foun konta-ba kontaminasaun iha embalajen hahán konjeladu sira. Maibé Ofisiál sira Organizasaun Mundiál ba Saúde nian hateten, laiha evidénsia ne’ebé hatudu katak moras virus corona ne’e disemina hosi hahán sira ne’ebé importa. Ofisiál hosi Xina informa iha komunikadu ida iha plataforma Weibo katak manu-liras ne’ebé importadu ne’e teste pozitivu ba virus corona iha Kuarta ne’e (12/8). Produtu relasionadu seluk ne’ebé  importa mós iha hela estoke laran no teste negativu, maibé taka tiha ona estoke refere, haktuir komunikadu refere.

Dili, 14 Agostu 2020 – Governu Repúblika Demokratika Timor-Leste (RDTL), liuhosi Ministru ba Asuntu Parlamentár no Komunikasaun Sosiál (sígla portugés, MAPCOMS), Francisco Pereira Jerónimo, ohin (14/8), asina kontratu ho Ajénsia Mídia Online Timor News, no mós mídia rua seluk tán. Akordu ne’e hanesan polítika Governu nian atu fó apoiu ba órgaun komunikasaun sira hodi divulga informasaun ba iha públiku durante Estadu Emerjénsia (EE), liuliu informasaun ne’ebé relasiona ho pandemia COVID-19. Timor News hanesan parseiru Governu nian ne’ebé kontribui liuhosi fornese espasu iha publisidade loro-loron ne’ebé fó benefísiu ba públiku hodi partisipa ativu iha kampaña medida prevensaun Covi-19 asesu lalais ba dadus atuál COVID-19 iha Timor-Leste. Iha mós Mídia online seluk ne’ebé asina akordu ho Governu ohin mak Neon Metin no Lafaek News.

Dili, 14 Agostu 2020 – Ministru Obras Públika (MOP), Salvador Pires hateten, tékniku iha Diresaun Jerál Eletrisidade Timor-Leste (sigla portugés, DG-EDTL), inklui tékniku no Diresaun Servisu Água no Saneamentu (SAS), iha direitu atu hetan subsídiu suplementu remuneratóriu tanba durante períodu Estadu Emerjénsia (EE) sira mantéin atendimentu ba públiku. Ministru Salvador informa, suplementu remuneratóriu daudauk ne’e prosesa ona iha Ministériu Finansa no hein katak iha tempu badak sira bele hetan pagamentu. Totál númeru tékniku EDTL no SAS ne’ebé atu hetan subsídiu ne’e mak EDTL hamutuk 340 resin no SAS 140.

Portugál, 15 Agostu 2020 –Bayern Munich halakon Barcelona ho score 8-2 iha jogu kuartu final liga Champions, ne’ebé hala’o ohin dadeer iha estádiu Da Luz, Portugál. Golu Bayern Munich nian hatama hosi Thomas Mueller iha minutu ‘4 no 31’, Ivan Perisic iha minutu 21’, Serge Gnabry minutu 31’, Joshua Kimmich iha 63’, Robert Lewandowski iha minutu 82’, no golu 2 seluk tan hatama hosi jogadór empréstimu hosi Barcelona rasik, Phillipe Coutinho, iha minutu 87’ no 89’. Barcelona nia golu 2 hatama hosi jogador Bayern Munich nian David Alaba iha minutu 7' nu'udar 'own goal', no ida seluk hatama hosi Luis Suarez iha 57'. Ho score refere, halo Barcelona tenke sai ona hosi liga Champions ka labele hakat ba semi-finál. Iha jogu kuartu final liga Champions ne'e laiha segunda ronde tanba pandemia Covid-19 ne'ebe oras ne'e nafatin eziste iha Europa.

Dili, 17  Agostu 2020 – Iha Espoza Prezidente Repúblika Timor-Leste, Cidália Nobre Guterres, nia vizita ba komunidade sira iha Salau, postu-administrativu Soibada, iha Sexta ne’e (14/8) hateten, FALINTIL sira labele haluha povu ne’ebé mak proteje sira durante sira luta iha fatin oioin inklui iha Salau, Soibada. “Salau sai fatin istóriku ida liga ba loron FALINTIL nian. FALINTIL sira labele haluha katak sira moris iha mós maluk sira ka ita-nia povu sira iha kada zona iha ligasaun hodi proteje sira (FALINTIL) to’o ohin loron sira sei moris hodi fila ba sira-nia knua moris-fatin no fila ba sira-nia família hodi forma tutan família ida [...] Maske iha loron ida ka oras ida de’it mak imi kuidadu sira (FALINTIL), wainhira laiha atensaun sira-nia vida bele laiha”, dehan Cidália Nobre. Vizita ne’e mós nu’udár aktu ida hodi komemora FALINTIL nia loron, no hodi agradese ba povu Soibada nia kontribuisaun ka tulun ba luta-na’in FALINTIL sira durante iha tempu funu, inklui halo mós asaun karidade ba komunidade sira.

EUA, 17 Agostu 2020 – Prezidente Estadus Unidus Amérika, Donald Trump sei bandu tán empreza Alibaba atu hala’o komérsiu iha Estadus Unidus Amérika, hafoin bandu tiha Huawei, TikTok no Wechat tanba deskonfia na’ok dadus privativu balu liuhosi kliente sira ne’ebé uza aplikasaun Xina nian ne’e.  Alibaba hanesan empreza teknolojia boot ida iha mundu ne’ebé funda hosi Jack Ma, no ladún susesu liu atu expande ba merkadu komersiál iha Estadus Unidus, maibé faktu katak empreza ne’e mai hosi Xina, tanba ne’e karik sai hanesan razaun ne’ebé sufisiente ba Trump hodi hanoin atu bandu Alibaba iha nia nasaun. Tuir CNN, iha Sexta ne’e (14/8) peskizadór Hinrich Foundation Alex Capri hateten, polítika hosi autoridade Estadus Unidus nian ne’ebé halo akuzasaun barak kontra empreza teknolojia Xina, hatudu katak governu Estadus Unidus hakarak duni atu haketak nia indústria teknolojia.

Dili, 17 Agostu 2020 – Komandante Polísia Nasionál Unidade Patrullamentu Fronteira (UPF), João Sancho Pires, hafoin partisipa iha serimónia aniversáriu UEP iha sexta liubá (14/8) informa katak, iha loron 06 to’o 14 Agostu UPF kaptura sidadaun na’in-10 resin ne’ebé hakat liu fronteira ilegalmente tama mai Timor-Leste, hodi entrega ba Ministériu Saúde atu tenke kumpri kuarentena, no deporta hikas mós sidadaun Indonezia balu ne’ebé mak to’o mai iha Mota-ain. João hatutan, “Ami nia orentasaun ba membru sira wainhira hetan sidadaun Indonézia dook hosi fronteira Mota-ain, Sakato no Mota-Masin ita haruka duni fila, maibé sidadaun ne’ebé mak hakat mai besik fronteira ita lori mai entrega ba Servisu Migrasaun atu deporta fila tanba ita lakohi hada’et moras mai ita”. Tuir orentasaun Komandu UPF nian katak sidadaun sira ne’ebé mak hasoru malu, kumprimenta ka halo kontaktu fíziku iha mota-laran ka iha fronteira de’it mós UPF sei lori ba entrega iha parte saúde hodi kumpri kuarentena.

Díli, 18 Agostu 2020 - AIFAESA.I.P, liuhosi ekipa operasionál brigada komérsiu no indústria, iha segunda ne’e (17/8), halo apreensaun ba produtu ai-hán Xinés nian ne'ebé liu prazu ho totál pakote 109 iha loja DENG XIN Audian, postu-administrativu Na’in-Feto. Produtu hirak ne'e mak hanesan Longevity noodles falun 21, Xiang Lasujichi falun 24, Suan Naiwei Niunaibang (pink) falun 33, Xing Eng falun 30, inklui Xiang La Wei Yu Pi falun 1. Nune'e AIFAESA liuhosi inspetór sira sei prosesa tuir dekretu lei númeru 23/2009, loron 5 fulan Agostu ne’ebé ko’alia kona-ba Rejime ba Infrasaun Administrativa Kontra Ekonomia no Seguransa Alimentár.

Dili, 18 Agostu 2020 – Kuba liuhosi nia Diplomata Embaixadór ba Timor Lorosa’e, Oma L. Arrero Bentacourt, promete sei tulun Governu RDTL iha área Komunikasaun Sosiál liuhosi kooperasaun ho Sekretáriu Estadu ba Komunikasaun Sosiál (SEKOMS). Oma Bentacourt hato’o nia kompromisu ne’e wainhira hasoru malu ho SEKOMS, Merício dos Reis Akara, iha segunda ne’e (17/8), iha palásiu Governu, Dili. Durante ne’e, Kuba ho Timor-Leste iha ona kooperasaun iha área saúde, edukasaun no seluk tán no iha enkontru refere, parte rua esplora ideia oinsá atu hala’o mós kooperasaun iha área Komunikasaun Sosiál. Akara dehan, kooperasaun ne’e bele posibilita profisionál Komunikasaun Sosiál sira atu partilla ideia no experiénsia iha eventu importante balu iha Kuba ka iha Timor Lorosa’e.

Dili, 18 Agostu 2020 – Konsellu Ministru liuhosi enkontru ordináriu fó Tolerásia Pontu loron tomak ba 20 Agostu 2020 hodi komemora loron 'Forsas Armadas Libertasaun Nasionál Timor-Leste (FALINTIL)'. Toleránsia Pontu ne’e aplika ba funsionáriu, ajente no traballadór sira hotu direita no indireita ba administrasaun estadu nian. Komunikadu ofisiál bele asesu iha ne'e!

Dili, 18 Agostu 2020 – Ekipa Inspetór hosi AIFAESA.IP halo inspesaun hodi kontrola produtu sigaru ilízitu sira iha postu-administrativu Dom Aleixo, no prende produtu sigaru hamutuk pakote 23, ne’ebé kompostu hosi sigaru ho marka Marlboro mean slop 3, Marlboro mutin masu 4, Surya 12 Slop 3, Joker kaixa 1, Joker plástiku 10, inklui Sampoerna mild masu 2. Sigaru hirak ne’e estadu bandu ona atu komersializa, bazeia ba dekretu lei ne’ebé hakerek iha númeru 14/2016, loron 8 Juñu, kona-ba rejime kontrolu tabaku. AIFAESA mós prende bebida alkólika liu prazu iha loza Repeded, mak hanesan Super bock butir 5, Corona Extra butir 26 no Orange Boom kaixa 1, butir 13.

Dili, 18 Agostu 2020 – Ministru Obras Públika (MOP) Salvador Pires, orienta ona Diretór Jerál Água no Saneamentu (DGAS), Gustavo da Cruz, ho nia diretór nasionál sira hodi halo reabilitasaun ba sanitáriu sira iha fatin públiku, liuliu iha merkadu Taibesi no Manleuana inklui fornese bee moos ba sanitáriu sira ne’ebé estabelesidu ona iha fatin públiku. Ho orientasaun ne’e, DGAS sei koordena ho Ministériu Administrasaun Estatál liuhosi Jestaun Merkadu Munisípiu Dili, hodi rehabilita sanitáriu públiku sira, nune’e públiku abitante sira iha merkadu Taibesi no Manleuana bele uza ho di’ak. Governu mós husu ba públiku tomak liuliu vizitante ka abitante sira iha merkadu Taibesi no Manleuana inklui iha fatin públiku sira seluk, atu uza sanitáriu públiku sira ne’ebé Governu prepara ona ho kuidadu.

Dili, 18 Agostu 2020 – Hafoin sorumutuk entre Prokuradór Jerál Repúblika José da Costa Ximenes ho Prezidente Repúblika Timor Lorosa’e Francisco Guterres Lú Olo, ne’ebé hala’o ohin remata tiha, José Ximenes informa katak iha tempu badak Diresaun Patrimóniu Estadu sei halo leilaun públiku ba motorizada sira ne’ebé Polísia Nasionál Timor Lorosa’e (PNTL) prende no to’o ohin loron laiha reklamasaun hosi nia na’in sira. Maibé leilaun refere, tuir Prokuradór Jerál Repúblika informa ne’e katak sei halo de’it ba motorizada sira ne’ebé ho kondisaun di’ak hela no laiha ona reklamasaun hosi na’in rasik. José Ximenes hato’o mós katak Prokuradoria Jerál hamutuk ho Gabinete Sentrál kombate Korupsaun no Kriminalidade hala’o hela servisu turnu hodi tau-matan ba kazu omisídiu iha Vemase, iha Same, sona ema iha Vila-Nova, iha Baukau, inklui kazu sunu uma no estraga veíkulu ne’ebé akontese iha 13 Agostu iha Nunira, Laga.

Dili, 18 Agostu 2020 – Prokuradór Jerál Repúblika, José da Costa Ximenes, informa katak Prokuradoria sei halo destruisaun ba matéria prima ba droga ho tonelada 160, ne’ebé prende iha Portu Dili, iha tinan hirak liubá. José Ximenes hato’o ida ne’e wainhira hasoru malu ho Prezidente RDTL Francisco Guterres Lú Olo, iha palásiu prezidensiál ohin. Destruisaun matéria prima ba produsaun droga ne’e sei hala’o tuir medida ambientál no saúde nian. Tanba ne’e, prokuradoria sei servisu hamutuk ho PNTL, Sekretáriu Estadu Meiu Ambiente no Ministériu Saúde kona-ba tékniku destruisaun ne’ebé la fó impaktu negativu ba ambiente no saúde públika. Prokuradoria sei utiliza fasilidade hosi HNGV hodi halo destruisaun liuhosi sunu matéria prima ba droga.

Dili, 19 Agostu 2020 – Iha komunikadu imprensa ne’ebé Prezidente Parlamentu Nasionál, Aniceto Guterres halo ohin, iha Parlamentu Nasionál, hateten katak konseitu atu harii edifísiu foun Parlamentu Nasionál nian sei enkuadra tán rezidénsia ba Deputadu sira iha fatin ida ne’ebé besik ba edifísiu foun refere, maibé Deputadu sira sei hela de’it durante mandatu tanba rezidénsia ne’e nia na’in mak Estadu. “Futuru sede Parlamentu Nasionál inklui rezidénsia ba deputadu sira atu hela durante mandatu la'os sai na’in ba rezidénsia ne’e. Estadu mak sai na’in ba uma ka rezidénsia ne’e. Deputadu sira utiliza de’it ba hela durante sira-nia mandatu, la'os propriedade privadu deputadu ida-idak nian”, hateten Aniceto Guterres iha komunikadu ne’e. Aniceto haktuir tan iha komunikadu ne’e, Rezidénsia ba Deputadu sira iha fatin ida ne'ebé besik sede Parlamentu Nasionál hodi garante efetividade servisu no redúz ka elimina kustu adisionál ba alojamentu ne'ebé atribui ba Deputadu sira to’o agora.

Dili, 19 Agostu 2020 – Tuir komunikadu imprensa hosi Prezidente Parlamentu Nasionál, Aniceto Guterres, iha Parlamentu Nasionál, dehan, ideia ba halo edifísiu própriu Parlamentu Nasionál nian hahú kedas iha Primeira Lejislatura to’o ohin loron, la’os hanoin foun ka inventa nesesisade foun hodi gasta osan estadu nian no ignora povu nia kondisaun moris. Aniceto haktuir tán iha komunikadu ne’e, lejislatura hirak uluk nian identifika ona fatin balu ba edifísiu foun Parlamentu Nasionál, maibé seidaun hahú konstrusaun. “Iha lejislatura hirak uluk halo ona estudu balu no esbosu edifísiu no panorama aredores sede Parlamentu Nasionál, identifika fatin balu hanesan iha Tasi-tolu, iha Palásiu Prezidente Repúblika nia kotuk, Bairu-Pité no iha eiz-edifísiu finansa Kaikoli maibé seidauk hahú konstrusaun”, hatutan Aniceto iha komunikadu ne’e.

Dili, 19 Agostu 2020 – Iha konferénsia imprensa ne’ebé hala’o hosi Ministériu Saúde liuhosi Komisaun Nasionál ba Covid-19 ohin, Koordenadora Jerál Odete Viegas deklara ba públiku katak, Timor Lorosa’e dala ida tán livre fali ona hosi kazu Covid-19 hafoin kazu úniku ne’ebé diagnostikadu pozitivu iha loron 4 Agostu liubá rekuperadu hikas. “Aproveita mós biban ida ne’e atu deklara ba públiku katak Timor-Leste dala ida tán livre ona hosi kazu Covid-19 […] Hanesan ita hotu hatene katak pasiente ne’ebé agora rekuperadu ona, ho rezultadu pozitivu, no tama ba sentru izolamentu Vera-Krúz iha loron 4 fulan Agostu 2020, iha loron 14 no 17 Agostu 2020, rezultadu hatudu katak negativu”, deklara Odete Viegas. Ho ida ne’e mak totál hosi kazu pasiente Covid-19 ne’ebé rekuperadu ona hamutuk 25 dezde Covid-19 mosu iha nasaun ida ne’e, no oras ne'e kazu konfirmadu ativu laiha ona.

Dili, 19 Agostu 2020 – Kuba nia Embaixadór ba Timor Lorosa’e, Omar Betancourt hateten katak Governu Kuba prontu fó apoiu ba Sekretáriu Estadu Juventude no Desportu (SEJD) liuliu iha Edukasaun Fízika no Desportu nian. Betancourt hato’o ida ne’e wainhira hasoru malu ho líder máximu SEJD, Abrão Saldanha, iha tersa ne’e (18/8), iha sala enkontru SEJD Lesidere, hodi ko’alia kona-ba kooperasaun iha área Desportu nian. Abrão Saldanha hateten, iha área Desportu nian Timor Lorosa’e sei iha problema rekursu umanu liuliu profesór Edukasaun Fízika no Desportu iha eskola sira. Governante ne’e orgullu ho Governu Kuba nia komitmentu hodi fó apoiu. Iha tinan 2011 Kuba haruka ona nia treinadór na’in tolu hodi apoia área Depostu iha modalidade Boxing, Voleiból no Atletizmu, maibé kooperasaun ne’e remata tiha ona iha 2015 liubá.

Dili, 19 Agostu 2020 – Traballadór no estudante hirak ne’ebé to’o iha Timor-Leste iha 5 Agostu liubá, kumpri ona kuarentena hamutuk loron 14 no la hatudu sintoma ba Covid-19, tanba ne’e ohin (20/8), sira sei fila ba hamutuk ho família. Traballadór hosi Korea Súl hamutuk na’in-24 mak kumpri kuarentena iha otél SK, na’in-84 inklui formandu na’in-10 iha otél Novu Horizonte, traballadór na’in-10 hosi Austrália ho mós estudante na’in-2 hosi Korea Súl kumpri kuarenta iha otél  Lúz Klarita. Sira hetan mós vizita hosi Sekretáriu Estadu ba Formasaun Profisionál no Empregu, Alarico de Rosário, iha kuarta ne’e (19/8), no Alarico husu ba sira hotu atu kumpri nafatin regra prevensaun Covid-19 wainhira fila ba família.

Dili, 19 Agostu 2020 – Maioria hosi Direjente no Responsável sira Ministériu Administrasaun Estatál (MAE) nian ba dadus agregadu familiár ne’ebé simu subsídiu $200.00, hateten katak problema iha baze dadus agregadu familiár ne’ebé Komisaun Anti Korupsaun (sigla portugés, CAC) deskobre, hanesan lista benefisiáriu dobru, falsifikasaun dadus agregadu familiár no funsionáriu sira ho saláriu superiór $500.00 ne’ebé naran mosu hotu nu’udar benefisiáriu ne’e mai hosi autoridade lokál sira, tanba sira mak koñese di’ak liu sira-nia ema iha komunidade no sira simu de’it lista naran hosi autoridade lokál sira ne’ebé la inklui dokumentu komprovativu atu verifika. Dirijente no Responsável sira hosi MAE hato’o ida ne’e wainhira CAC aprezenta Relatóriu Deskobrimentu Implementasaun Fundu Agregadu Familiár iha sorumutuk ne’ebé hala’o iha kuarta ne’e (19/8), iha edifísiu MAE, Dili. MAE konsidera katak relatóriu ne’e importante no deskobrimentu sira ne’e pertinente duni, no sira sei uza informasaun sira ne’e hodi halo koordenasaun ho Ministériu relevante sira. CAC mós rekomenda ba MAE atu hadi’a sistema jestaun baze dadus, komunika ho autoridade lokál sira no foti medida rigorozu ba sira ne’ebé la kumpri sira-nia devér.

Estudu foun ida deskobre katak bani-been nu’udar alternativu di’ak liu hodi kura ka halo tratamentu ba me’ar, inus-metin inklui mós kakorok katar duké ai-moruk sira seluk ne’ebé laiha reseita ka ema bolu reseita livre. Peskizadór sira hosi Universidade Oxford, analiza nia evidénsia no dehan bani-been efetivu liu atu hamenus sintoma moras me’ar no inus-metin duké ai-moruk komersiál baibain, no bele fornese alternativu antibiótiku ne’ebé seguru liu, baratu no disponível. Sira enkoraja doutór sira atu konsidera no rekomenda bani-been ba pasiente sira hodi troka reseita antibiótiku, ne’ebé bele kauza efeitu seluk no hamosu rezisténsia antibiótiku wainhira uza demais. Ema barak uza ona Bani-been hodi halo tratamentu ba me’ar iha uma, maibé foin mak halo fali peskiza ba nia efetividade hodi halo tratamentu ba moras komún.

Dili, 20 Agostu 2020 – Komemorasaun loron FALINTIL nian, ohin, iha Kuartél Jenerál FALINTIL-FDTL, Prezidente RDTL Francisco Guterres Lú Olo, iha diskursu, nia husu ba joven sira atu banati tuir luta-na’in FALINTIL sira-nia sakrifísiu ne’ebé hatudu ona durante funu tinan 24 nia laran. “Ba joven sira atu labele baruk hodi aprende no banati tuir saida mak asua’in FALINTIL sira hatudu iha tinan 24 nia laran. FALINTIL sira sakrifika sira-nia an totál ba Pátria no agora, joven sira, imi-nia tempu atu kontinua hatutan sakrifísiu asua’in FALINTIL ho estuda maka’as, badinas no ajuda malu hodi dezenvolve rai doben Timor-Lorosa’e. Tanba imi joven sira mak sei sai asua’in foun ba dezenvolvimentu nian”, dehan Prezidente RDTL. Prezidente Lú Olo mós husu ba kombatente sira ne’ebé sei moris atu kontinua konta sira-nia istória rasik ba família sira no ba povu tomak hodi hatutan ba jerasaun tuir mai. “Ho nune’e ha’u fiar katak ho istória loloos de’it mak ita-nia jerasaun tuir mai sei orgullu atu konta no hakerek nafatin kona-ba Glorioza FALINTIL nia istória ho letra osan mean”, Prezidente Lú Olo hatutan.

Dili, 20 Agostu 2020 – Prezidente Repúblika Demokrátika Timor Lorosa’e, Francisco Guterres Lú OLo, apela ba Konsellu Kombatente Libertasaun Nasionál (sigla portugés, CCLN) atu hadi’a dadus Veteranu, inklui identifika dadus Veteranu falsu sira. Prezidente Repúblika hateten ida ne’e, wainhira halo diskursu iha komemorasaun loron FALINTIL nian, ohin (20/8), iha Kuartél Jenerál FALINTIL-FDTL. “Iha oportunidade ida ne’e ha’u apela ba Konsellu Kombatente Libertasaun Nasionál, ida ne’ebé harii hodi defende interese Kombatente sira nian, atu identifika no buka solusaun hodi hadi’a dadus lubuk ida ne’ebé sei pendente hela, inklui dadus kona-ba veteranu falsu sira”, Prezidente Repúblika hateten. Nia hatutan tán, “Ho meiu ida ne’e mak ita bele fó onra loloos ba Erói Pátria. Só ita rekoñese uluk veteranu, hafoin ita valoriza sira […] tempu to’o ona atu prezerva istória loloos ba jerasaun sira tuir mai”.

Dili, 20 Agostu 2020 – Ministra Saúde Odete Freitas Belo, iha konferénsia imprensa ohin, informa ba públiku katak Ministériu Saúde deteta tán kazu pozitivu Covid-19 foun na’in-1. “Loron 20 fulan Agostu tinan 2020, Ministériu Saúde deteta ka identifika tán kazu Covid-19 na’in-1.  Nune’e Timor-Leste nia kazu rejista hosi kazu pozitivu 25 ba kazu pozitivu 26”, informa Odete Freitas. Pasiente foun pozitivu ba Covid-19 ne’e, tuir Odete informa katak nia timoroan ho sexu mane no idade 25. Pasiente foun ne’e mai hosi Indonézia iha 5 Agostu liubá ho aviaun Citilink ne’ebé mak aluga hosi SEFOPE, no aviaun refere tula mós pasajeiru balu hosi EUA no Portugál.

Dili, 21 Agostu 2020 – Reprezentante sira hosi Asosiasaun Universitáriu Timor-Leste (AUTL), ohin, hasoru malu ho Prezidente Parlamentu Nasionál, Aniceto Guterres Lopes, no Prezidente Komisaun sira Parlamentu Nasionál nian, hodi aprezenta preokupasaun kona-ba Livre Propinas ba estudante universitáriu sira relasiona ho Covid-19 ne’ebé mundu tomak enfrenta inklui Timor-Leste. Durante estadu emerjénsia, atividade prosesu aprendizajen suspende, no Governu mós deside hodi fó subsídiu ba estudante sira iha estranjeiru. Tanba ne’e, AUTL konsidera katak presiza mós Governu foti desizaun ruma ba estudante sira iha rai-laran. Iha sorumutuk ne’ebé hala’o iha sala konferénsia Parlamentu Nasionál ohin ne'e, nu’udar reprezentante povu nian, Parlamentu Nasionál sei tetu no diskute ho Governu hodi buka solusaun ba preokupasaun hirak ne’ebé AUTL hato’o ona.

Dili, 21 Agostu 2020 – Governu Korea Súl liuhosi Ajénsia ba Kooperasaun Internasionál Korea (sigla inglés, KOICA) iha Timo-Leste, kompromete atu finansia projetu iha área Desportu nian ho montante $6.500.000 hodi harii Sentru Desportu Juventude foun ida no remodela kampu desportu komunitária tolu iha Dili, inklui fornese ekipamentu desportivu ba fasilidade sira ne’ebé atu harii ne’e. Korea Súl halo kompromisu ida ne’e liuhosi Diretór KOICA iha Timor-Leste, Kim Sikhyon,  ne’ebé asina akordu kooperasaun ho Sekretáriu Estadu Juventude no Desportu (SEJD), Abrão Saldanha, hodi hahú projetu desportu ba labarik sira-nia dezenvolvimentu iha Timor-Leste. Kim Sikhyon hateten, Timor-Leste nu’udar nasaun joven ida iha mundu, tanba ne’e presiza dezenvolve desportu hodi hadi’ak liu tán joven sira-nia atitude bázika nune’e Timor-Leste nia futuru bele sai di’ak liu tán. Abrão Saldanha lori povu Timor-Leste nia naran, hato’o agradesimentu ba povu no Governu Korea Súl tanba fó apoiu jenerozu ida ne’e atu dezenvolve Desportu iha Timor-Leste.

Portugál, 24 Agostu 2020 – Bayern Munich sai nu’udar vensedór ka manán-na’in Liga Champions 2019/2020, hafoin hakat ba finál hasoru klubu hosi Fransa, Paris Saint German (PSG). Iha jogu finál liga Champions ne’ebé hala’o iha Lizboa, Portugál ohin, Munich halakon PSG ho golu 1-0. PSG ho nia jogadór avansadu hanesan Neymar, Kylian Mbappe no Di Maria, sira konsege ameasa rede Munich nian hahú hosi jogu iha minitu 45 dahuluk, ho tentativa oioin hodi xuta bola ba rede Munich nian maibé la rezulta golu ruma. Iha minutu 59’ Bayern Munich liuhosi nia jogadór Kimmich pasa bola ba PSG nia rede oin no avansadu Kingsley Coman aproveita oportunidade ne'e hodi hatama tiha bola ba rede PSG nian no ho golu úniku ne'e lori Munich sai kampeaun ba Liga Champion époka 2019/2020. Nune’e, Bayern Munich sai kampeaun Liga Champions ba dala-6 ona.

Dili, 24 Agostu 2020 – Ministru Agrikultura no Peska, Pedro dos Reis reprezenta Governu Repúblika Demokrátika Timor-Leste, asina MoU ho Ministériu Floresta no Ambiente Repúblika Indonézia, hodi hametin no kontinua kooperasaun iha setór floresta liuliu iha kapasitasaun rekursu umanu no mós jestaun rekursu florestál sira seluk inklui mota sira ne’ebé korta rai-ketan entre Timor-Leste no Indonézia. Asinatura refere hanesan extensaun ba MoU anteriór ne’ebé mak Ministru anteriór asina iha 2015, ba períodu tinan 5 nian, no sei hotu iha 26 Agostu 2020, nune’e nasaun rua ne’e nafatin iha vontade atu kontinua kooperasaun ida ne’e. “Akordu ida ne’e ita sente katak fó duni benefísiu di’ak mai iha setór floresta Timor-Leste ninian ezemplu hanesan ita iha timoroan 20 mak akaba ona hosi eskola vokasionál floresta Indonézia no balu sei kontinua hela estudu, ne’e hanesan rezultadu ida hosi kooperasaun ne’ebe mak iha mahon iha MoU”, informa Pedro dos Reis.

Dili, 24 Agostu 2020 - Prezidente Repúblika, Francisco Guterres Lú Olo, ohin, promulga Lei Medida Prevensaun no Kombate Korupsaun ne’ebé mak Parlamentu Nasionál, aprova ona iha 20 Jullu 2020 liubá ho votu unanimidade 61. Iha karta ba Parlamentu Nasionál, Prezidente Repúblika hateten katak Importante tebes Lei ba prevensaun no kombate korupsaun atu instituisaun funsiona efetivamente, tuir prinsípiu legalidade, izensaun, transparénsia, efisiénsia, efikásia, simplisidade no previzibilidade ba prosedimentu. Prezidente Repúblika apela mós ba Governu no Parlamentu Nasionál atu apoia Komisaun Anti-Korupsaun, Prokuradoria Jerál Repúblika, Polísia Sientífika no Investigasaun Kriminál, no Tribunál Rekursu hodi hetan meiu nesesáriu atu kombate korupsaun ho efetivu, liuhosi atribuisaun Orsamentu Jerál Estadu.

Dili, 24 Agostu 2020 – Grupu eiz membru FALINTIL ne’ebé mak lidera hosi Oan Kiak, ohin, hasoru malu ho Primeiru-Ministru Taur Matan Ruak, iha Palásiu Governu, hodi husu atu tau-matan ba sira-nia kondisaun moris. Iha sorumutuk ne’e, Eiz gerilleiru sira aprezenta ba Primeiru-Ministru ne’ebé nu’udar mós sira-nia eiz Xefe Estadu Maiór FALINTIL, kona-ba sira-nia difikuldade moris durante ne’e wainhira reforma ba moris sivíl hafoin FALINTIL transforma-an ba iha forsa ezérsitu nasionál, tanba ne’e sira husu ba Xefe Governu atu tau-matan ba sira-nia kondisaun iha moris sivíl. Eiz membru FALINTIL sira mós husu ba Konsellu Xefe Governu nian atu orienta sira ba iha moris agrikultór modernu, liuliu husu atu hetan treinamentu ruma kona-ba oinsá kuda modo no seluk tán.

Dili, 25 Agostu 2020 – Porta-Vóz Komandu PNTL Superintendente Xefe Arnaldo de Araujo hateten, Komandu PNTL liuhosi Komandante Komandu Operasaun no ekipa hala’o enkontru ho Grupu Movimentu Justisa Ba Dame ne’ebe lidera husi Angela Freitas, iha segunda ne’e (24/8), hodi ko’alia kona-ba atividade ne’ebé grupu ne’e sei hala’o tuir planu antes mak iha loron 28 fulan Agostu, maibé tanba iha asuntu balu ne’ebé mak seidauk kompleta, nune’e asaun pásifiku ne’e sei realiza fali iha loron 4 Setembru 2020. “Iha enkontru ne’e seidauk iha konkordánsia ba malu tanba grupu refere seidauk bele kompleta rekezitu sira ne’ebé mak hanesan kumpri Lei Nú. 1/2016 kona-ba Liberdade ba Asembleia no Demonstrasaun liuliu iha artigu 5 kona-ba Restrisaun ka Limitasaun atu nune’e asaun ne’e bele la’o ho di’ak”, esplika porta-voz Komandu PNTL ne’e. Asaun pásifiku ne’ebé mak grupu ne’e sei hala’o iha 4 Setembru ne’e, relasiona ho Petisaun ne’ebé sira sei hato’o ba Prezidente Repúblika (PR) Francisco Guterres Lu Olo, kona-ba situasaun politika rai laran. Arnaldo de Araújo akresenta tan katak wainhira grupu refere la kumpri rekezitu ne’ebé mak iha, parte autoridade seguransa sei la autoriza atu halo asaun pásifiku ne’e. Iha enkontru ne’e parte PNTL halo de’it konkordánsia ho parte Grupu Movimentu Justisa Ba Dame atu oinsá mak aktividade refere labele mosu problema ruma.

Dili, 25 Agostu 2020 – Sekretáriu Estadu ba Formasaun Profisionál no Empregu (SEFOPE), Alarico de Rosário ho ekipa realiza enkontru ho funsionáriu kazuál hamutuk 240 iha salaun SEFOPE, Dili, ho objetivu atu ko’alia ho funsionáriu kazuál hirak ne’ebé durante tinan naruk servisu iha SEFOPE hodi muda sira-nia estatutu ba ajente administrasaun. Diretór Jerál Administrasaun no Finansa José Asá hanesasn mós Prezidente Juri hateten, prosesu ne’e naruk tebes, tanba halo koordenasaun ho Ministériu Finansa atu oinsá mak bele muda sira-nia saláriu hosi kategoria bein-servisu ba saláriu vensimentu, no depois halo mós koordenasaun ho Prezidente Komisaun Funsaun Públika nune’e bele implementa. Funsionáriu kazuál 240 ne’e sei prienxe vaga ne’ebé prepara ona hamutuk 127 kompostu hosi nível 1 to’o 5 no sei realiza teste iha 14 Setembru 2020.

Dili, 25 Agostu 2020 – Komisaun Anti Korupsaun (sigla portugés, CAC), hasoru malu ho Ministra Solidariedade Sosiál no Inkluzaun (MSSI), Armanda Berta, iha salaun sorumutu MSSI, Kaikoli, hodi aprezenta relatóriu problema sira ne’ebé CAC deskobre kona-ba dadus agregadu familiár ne’ebé sai benefisiáriu subsídiu $200.00, hanesan baze dadus ne’ebé problemátiku, lista benefisiáriu dobru, lista potensiál falsu sira, lista benefisiáriu mate-klamar, benefisiáriu ho saláriu mensál $500.00 ba leten, inklui kontratu ho empreza privada ne’ebé fornese veíkulu nia perfíl la klaru. CAC subliña importánsia no nesesidade ba MSSI no ministériu tutela sira atu hola medida apropriadu hodi hatán ba deskobrimentu sira ne’ebé deskreve tiha ona iha relatóriu ne’e, no insiste katak prosesu hotu-hotu tenke tuir lei. MSSI konsiente katak iha duni problema ho baze dadus agregadu familiár tanba sira laiha dadus própriu ba agregadu familiár. MSSI apresia mós inisiativa CAC hodi lori relatóriu ne’e ba diskute direitamente ho instituisaun tutela sira.

Dili, 25 Agostu 2020 – Aliansa Nasionál Kontrolu Tabaku Iha Timor-Leste (sigla portugés, ANCT-TL) servisu hamutuk ho Organizasaun CCYC, hala’o divulgasaun informasaun ba estudante sira iha Sexta liubá (21/8), kona-ba Impaktu Tabaku ba Saúde no Ba Ekonomia. Iha divulgasaun ne’e, hosi parte ANCT-TL hateten katak, Tabaku mak produtu ida ne’ebé aditivu, no ema hirak ne’ebé koko uza tabaku bele sai adisaun ka dependénsia ba tempu naruk, sei fó risku hodi hetan moras hanesan Respirasaun Króniku, Azma, Abortu, Partu Prematura, Bebé todan menus, Stroke, Atakasaun Fuan, Kankru, Diabetes, no hamosu problema psikolójiku sira hanesan ansiedade, hirus lalais, toba la di’ak, nune’e mós estraga osan. ANCT-TL esplika tán katak estudante foinsa’e sira ne’ebé fuma sei hetan problema psikolójiku hanesan, konsentrasaun la di’ak iha aula ka wainhira estuda. ANCT-TL husu ba joven sira atu proteje-an rasik liuhosi para fuma hodi kuida saúde no nune’e la hamosu mos impaktu ruma ba ekonomia.

Dili, 25 Agostu 2020 – Vise Ministru Obras Públika (MOP) Nicolau Freitas Belo, hamutuk ho Sekretáriu Estadu Formasaun Profisionál no Empregu (SEFOPE) Alarico do Rosário no mós ekipa tékniku hosi Ministériu Solidariedade Sosiál no Inkluzaun (MSSI), iha segunda ne’e (24/8), hala’o enkontru iha salaun SEFOPE, ho objetivu hodi ko’alia kona-ba kooperasaun servisu entre liña ministeriál tolu mak SEFOPE, MOP no MSSI kona-ba preparasaun ba futuru oinsá atu harii uma ba povu kbiit-laek ka vulnerável iha teritóriu Timor laran tomak. Nicolau Freitas Belo haktuir, “planu ida ne’e (harii uma povu vulnerável) mai hosi MSSI ne’ebé halo ona iha tinan kotuk, maibé enkontru refere atu hahú fali iha nível planeamentu to’o bainhira iha ezekusaun OJE 2021, oinsá atu haree liu ba iha implementasaun”. SEFOPE mós hola parte iha programa harii uma ba povu kbiit-laek hodi bele promove mão de obra ne’ebé forma hosi sentru formasaun sira ne’ebé mak formandu sira aprende ona iha área eletrisidade, kanalizasaun, ospitalidade no karpintária. Hosi MSSI nia parte, programa refere agora daudauk dezenvolve ona mata-dalan maibé difikuldade ne’ebé mak MSSI hasoru mak levantamentu dadus, maibé sei buka meiu hodi koordena ho MAE atu hetan dadus kompletu.

Dili, 25 Agostu 2020 – Ministru Turizmu, Komérsiu no Indústria (sigla portugés, MTCI), José Lucas da Silva, hala’o enkontru daruak ho Embaixadora Estadus Unidus Amérika (EUA), Kathleen Fitzpatrick, ohin, ho objetivu atu diskute kona-ba programa rekuperasaun ekonómika iha setór Turizmu Komérsiu no Indústria nian. Iha okaziaun refere, Ministru José Lucas mós partilla prioridade iha área Turizmu Komérsiu no Indústria nian ne’ebé rekomenda hosi ekipa rekuperasaun ekonómika. Hafoin diskute tiha, Embaixadora Fitzpatrick reafirma katak, Governu EUA sei nafatin prontu hamutuk no koopera ho MTCI iha prosesu rekuperasaun ekonómika.

Dili, 25 Agostu 2020 – Primeiru-Ministru Taur Matan Ruak, iha kualidade nu’udar Ministru Interiór, ohin, bolu Komandante Polísia Departamentu Tránzitu no Seguransa Rodoviária, João Pires, ba Palásiu Governu, hodi buka hatene kona-ba servisu tránzitu nian, tanba Xefe Ezekutivu preokupa ho asidente tráfiku ne’ebé kada loron akontese no nia númeru aas hodi rezulta ema atus resin kanek no besik na’in-40 mak mate iha de’it tinan 2020 nia laran. João Pires haktuir ba jornalista sira, “ita hatene agora daudauk númeru mate barak, iha tinan ida ne’e kuaze ema na’in-40 mak mate ona iha Estrada no depois lakon rikusoin barak”. Komandante ne’e hatutan tán, hanesan Komandante foun iha Tránzitu Nasionál, nia hakarak minimiza vítima mate iha Estrada no fó edukasaun sívika ba komunidade sira atu iha konsiénsia uza viatura públiku hodi bele minimiza risku ba mate no kanek iha estrada laran.

Dili, 25 Agostu 2020 – Hafoin remata sorumutuk ho Primeiru-Ministru Taur Matan Ruak hodi rona preokupasaun hosi Xefe Ezekutivu ne’e kona-ba asidente tráfiku, ohin, iha palásiu governu, Komandante Polísia Departamentu Tránzitu no Seguransa Rodoviária, João Pires, esplika katak Unidade Tránzitu sei halo kontrolu maka’as ba infratór sira ne’ebé viola kódigu estrada, liuliu sei halo gravasaun ho CCTV ba xapa matríkula kareta ka motorizada ne’ebé viola regra, hodi halo apreensaun no selu multa ba Estadu. “Ami agora daudauk estabelese sistema ida liuliu ligasaun ba CCTV ami destaka ami nia pesoál sira ba iha ne’ebá para sira bele monitoriza iha oras 24 nia laran iha CCTV layer, se mak halo infrasaun iha estrada públiku, grava nia xapa matríkula, nia ba ne’ebé de’it, hosi ne’e sa’e ba Aileu mós ami kaptura, ba fali Suai mós ami kaptura”, esplika João Pires. Nia hatutan, estabelese sistema ida ne’e atu bele fó edukasaun ba populasaun no kontribui mós osan ba estadu.

Dili, 26 Agostu 2020 – Iha reuniaun ne’ebé Konsellu Ministru hala’o ohin, Vise Ministra Finansas, Sara Lobo Brites, ohin, aprezenta projetu proposta lei kona-ba Orsamentu Jerál Estadu (OJE) ba tinan 2020 ho montante dólar amerikanu millaun rihun 1.497. Totál OJE ba tinan 2020 ne’e atu kobre nesesidade sira ba programa no prioridade nasionál sira ne’ebé VIII Governu define ona, liuliu iha nível estabilizasaun setór sosiál no setór ekonómiku, no prosesu reforma institusionál hirak ne’ebé hala’o daudauk. Proposta ne’e sei inklui despeza sira kona-ba resposta ba Covid-19 no medida sira kona-ba rekuperasaun ekonómika.

Dili, 26 Agostu 2020 – Vise Ministru Turizmu, Komérsiu no Indústria (sigla portugés, MTCI), Domingos Lopes Antunes, iha tersa ne’e (25/8), vizita fatin prosesamentu mina-nuu iha suku Soru, postu-administrativu Lospalos, munisípiu Lautén. Iha vizita ne’e, na’in ba prosesamentu mina-nuu, Arsénio Cabral, husu MTCI nia apoiu atu hadi’ak liu tán atividade prosesamentu mina-nuu nian ne’ebé fó oportunidade servisu direita no indireita ona ba komunidade suku Soru. Vise MTCI hateten, sei fasilita buka merkadoria iha rai-laran, inklui ba rai-li’ur nian, no halo ligasaun empreza nuu nian ne’e ba eskema garantia kréditu ne’ebé mak eziste. Domingos Lopes mós enkoraja inan-aman no liuliu joven sira iha suku refere atu kontinua kuda nuu foun no produsaun, no mós sujere na’in ba prosesamentu mina-nuu atu hadi’ak liu tán produtu mina-nuu nia kualidade tanba konsidera hanesan produtu niche Timor-Leste nian, no agora daudauk mina-nuu ne’e esporta ona ba Austrália.

Dili, 26 Agostu 2020 – Xefe suku Komoro, Eurico da Costa de Jesus preokupa ho membru Polísia Nasionál Timor-Leste (PNTL) balu ne’ebé hala’o knaar iha área fronteira, maibé hela iha Dili, iha fim de semana sira fila mai Dili hodi pasa féria ho família, nia dehan ida ne’e bele hada’et moras Covid-19 ba komunidade sira iha Dili tanba membru PNTL sira ne’e konsidera nu’udar ekipa liña oin ka frontline. Eurico hato’o preokupasaun ida ne’e, wainhira ekipa monitór PDHJ iha Dili hala’o atividade monitorizasaun implementasaun regra estadu emerjénsia ba dahaat relasiona ho Covid-19. Eurico mós preokupa ho vendedór sira ne’ebé fa’an sasán iha dalan ninin no la kumpri regra distánsia social maske autoridade sira fó ona sosializasaun ba komunidade sira.

Dili, 27 Agostu 2020 – Ministru Obras Públikas (MOP), Salvador Pires informa katak presiza moderniza ka dijitaliza liña distribuisaun enerjia Eletrisidade Timor-Leste (EDTL), nune’e fasil liután atu identifika lokalizasaun wainhira liña distribuisaun falla ka avaria iha fatin ruma, hodi bele tulun atendimentu lalais liu tán. "Ita-nia infraestrutura presiza moderniza, liuliu liña distribuisaun tanba ita-nia sistema manuál hela, kuandu iha avariasaun ita identifika manualmente, fizikamente ita-nia traballadór siria ka staff EDTL sira iha terenu tenke la’o tuir de’it vizualmente atu identifika araska liu, lori tempu barak, nune’e iha nesesidade duni ita bele dijitaliza atu bele identifika nia lokalizasaun avarias automatikamente, atu ajuda atendimentu rápidu liu tán”, informa Salvador Pires. Nia tenik tán, sistema liña distribuisaun se dijitaliza ona, wainhira iha avariasaun identifika kedas izola lokalizasaun no área seluk bele hetan fali enerjia eletrisidade hosi fatin seluk, nune’e labele fó impaktu ba kliente sira ne’ebé asesu iha liña ka feeder ida de’it.

Dili, 26 Agostu 2020 – Sekretáriu Estadu Arte no Kultura Teofilo Caldas, hateten katak uma-lisan sai hanesan Muzeum Tradisionál ne’ebé mak konserva, prezerva no salva guarda patrimóniu kulturál liuliu eransa kulturál ne’ebé bei-ala sira husik no rai hela, hanesan Surik Lulik, Ai-To’os, Fatuk Bosa no selu-seluk tán, sasán hirak ne’e konsideradu nu’udar eransa kulturál. Sekretáriu Estadu ne’e hateten mós, uma-lisan nia kontribuisaun maka’as loos tanba nia sai hanesan Sentru Kulturál hodi halibur jerasaun ba jerasaun, hametin unidade familiár, hodi kontribui ba unidade nasionál no kontribui ba estabilidade nasionál. Teofilo Caldas hateten ida ne’e, wainhira partisipa iha inaugurasaun uma-lisan DOUBASI ne’ebé realiza iha kuarta ne’e (26/8), iha aldeia Tabulasi, suku Seloi, postu-administrativu Aileu-vila, Munisípiu Aileu.

Hafoin akontese Movimentu Anti Komunista ne’ebé lansa hosi Movimentu Armada UDT iha loron 11 Agostu 1975, no iha loron refere, FRETILIN ne’ebé ho baze iha Aileu, aprezenta lista kondisaun hamutuk 13 ba Administrasaun Portugés. Hosi kondisaun sira ne’e inklui dezarma kilat UDT nian no fó responsabilidade seguransa ba Soldadu Timorense, ho razaun katak laiha ona fiar ba Polisia Portugés.  Entaun parte Portugés haruka ba Rogerio Lobato, nu’udar Militár Timoroan ida ho deviza boot liu iha Ezérsitu Portugés. Maibé ne’e sai oin seluk, no nia halo papél importante bainhira fila mai Dili no konvense maioria soldadu Timoroan hodi adere ba FRETILIN.  Iha loron 15 Agostu, Komité Sentrál FRETILIN iha Aileu anunsia saida mak sira bolu ‘Rekomesa luta armada jerál kontra traidór hotu no inimigu povu nian’. Iha loron 20 Agostu, FRETILIN lansa atake hasoru UDT. Iha loron 20 Agostu 1975, iha tuku 01:00, Rogerio Lobato ho Hermenegildo Alves lansa atake armada FRETILIN ida, hodi asume kontrolu ba Kuartél Jerál Ezérsitu Tropa Portugés sira nian iha Taibesi no detéin mós Tropa Portugés ne’ebé hela iha fatin ne’ebá, inklui Vise Xefe Estadu Maiór Portugés. Nune’e loron 20 Agostu konsidera nu’udar loron moris FALINTIL nian.

Insidente membru Unidade Polísia Brimob oho Bernadinho Joaquim Afonso Guterres iha Kuluhun akontese wainhira grupu Pro-Autonomia halo kampaña ba Konsulta Populár ne’ebé hahú hosi 14-27 Agostu 1999.  Iha 26 Agostu 1999, grupu Pro-Autonomia halo kampaña liuhosi ponte Kuluhun, no grupu juventude Pro-Independénsia hahú tuda sira ho fatuk no sona kanek membru ida hosi Pro-Autonomia ho naran Marcos. Hafoin akontese konfrontu, iha tuku 15:00, membru Polisia Brimob hahú tiru grupu Pro-Independénsia sira iha Kuluhun. Hosi aktu tiru ne’e hamate juventude na’in-4, inklui Bernadinho Joaquim Afonso Guterres ne’ebé hanesan estudante universitáriu iha Universidade Satya Wacana, Salatiga-Indonézia, ne’ebé fila mai Timor atu tuir Konsulta Populár iha 30 Agostu 1999. Membru Brimob sira tiru mate Bernadinho iha estrada besik kruzamentu Kuluhún nian iha loja Virgo nia sorin. Brimob mós oho juventude na’in-3 seluk hanesan Adelino de Jesus da Silva, Virgilio da Costa Rodrigues no Atanasio Moniz de Jesus.

Dili, 27 Agostu 2020 – Hafoin remata tiha enkontru entre Primeiru-Ministru Taur Matan Ruak ho Prezidente Repúblika Francisco Guterres Lú Olo, ohin, iha palásiu prezidensiál, ba jornalista sira Taur informa, Ezekusaun Fundu Covid-19 la’o di’ak, maibé osan ne’e seidauk gasta hotu, tanba moras Covid-19 sei iha hela, gasta to’o tinan ida ne’e remata. Governu aloka orsamentu ba Fundu Covid-19, iha fulan Abríl ho valór Dolar millaun $150, no iha Júnu ho Dolar millaun 69.5. Valór osan ne’e aloka ba sosa ekipamentu, medikamentu, foos, reabilitasaun infraestrutura, transporte, komunikasaun no apoiu finanseiru ba uma-kain, empregu, selu osan-funan kreditu 60% no subsídiu temporáriu ba sidadaun timoroan iha estranjeiru.

Dili, 29 Janeiru 2021 – Ministériu Saúde rejista tán estudante sidadaun timoroan ida (1) ho sexu mane no idade 15 pozitivu ba Covid-19 ho asintomátiku iha Oekusi, tuir informasaun ne’ebé Koordenadora Jerál Komisaun Covid-19 Odete da Silva Viegas hato’o ohin (29/01) iha Palácio das Cinzas Dili. “Iha 20 Janeiru 2021 nia tama Timor-Leste liuhosi fronteira Sakato, Oekusi, hamutuk ho estudante na’in hitu (7) seluk. Ekipa Covid-19 koloka kedas sira ba halo kuarentena iha otél Oeupun, iha Rejiaun Administrativa Espesiál Oekusi-Ambeno. Ekipa vijilánsia halo teste swab ba sira iha 28 Janeiru no rezultadu teste hosi laboratóru relata katak sidadaun ne’e pozitivu Covid-19,” Odete informa. Nia hatutan, parte saúde evakua ona pasiente foun ne’e ba sala izolamentu iha Oekusi. Nune’e, númeru pasiente pozitivu ba Covid-19 iha Timor-Leste ne’ebé oras ne’e baixa hela iha sala izolamentu sa’e ba na’in-19.

Dili, 27 Agostu 2020 - Universidade Nasionál Timor Lorosa’e (UNTL), liuhosi Diresaun Nasionál Atendimentu Estudante (DNAE) rejista ona finalista UNTL ne’ebé preparadu ba graduasaun hamutuk na’in-567 iha períodu dahuluk 2020. “Iha preparasaun ba períodu dahuluk nian, dezde fulan Marsu maibé ho situasaun pandemia COVID-19, universidade ajusta ona kalendáriu rejistu no graduasaun nian, maibé estudante hamutuk 567 mak rejistadu hosi kursu baixeralatu, lisensiatura, pós-graduasaun inklui mestradu”, hateten Diretór DNAE, Rui Loco Pires, iha Kampus Sentrál-UNTL nian, Díli. Diretór Pires haktuir, bazeia ba kalendáriu ajustamentu universidade nian aprova ona hodi previstu ba serimónia graduasaun nian sei hala’o iha semana dahaat Setembru 2020. Relasiona ho serimónia graduasaun nian, iha preparasaun la’o nafatin no atualiza mós ho situasaun pandemia COVID-19, liuliu fatin ne’ebé bele seguru no bele akumula ema hotu, tenik Diretór. UNTL sei gradua mós nível pós-graduasaun no mestradu hamutuk na’in-37 hosi área oioin ne’ebé UNTL oferese.

Dili, 27 Agostu 2020 – Ministra Negósiu Estranjeiru no Kooperasaun (MNEK) Adaljiza Magno no Embaixadór Japaun ba Timor-Leste KINEFUCHI Masami, asina akordu Projetu Dezenvolvimentu Rekursu Umanu ba datoluk, ohin iha IED-MNEK, ne’ebé finansia hosi Governu Japaun. Iha serimónia ne’e, MNEK no Reprezentante JICA iha Timor-Leste, GOTO Ko, asina mós akordu Fundu Gratuita ba Projetu JDS ne’e rasik. Objetivu hosi projetu JDS ne’e mak atu apoia dezenvolvimentu rekursu umanu ba funsionáriu públiku no foinsa’e sira iha Timor-Leste, hein katak sei halo formulasaun no implementasaun ba planu dezenvolvimentu sosiál no ekonomia, ho esperansa atu sira bele sai mós líder iha futuru, nune’e bele hametin liu tán relasaun entre Timor-Leste no Japaun. Projetu bolsu estudu JDS ne’e hahú iha Timor-Leste hosi 2018. Oras ne’e iha bolseiru na’in-8 hosi etapa dahuluk nian mak estuda hela iha Japaun, no bolseiru ba etapa daruak hamutuk na’in-8 mós sei hahú sira-nia estudu iha fulan Setembru tinan ne’e. Bolseiru na’in-8 tán sei hahú mós kursu iha tinan oin ba akordu etapa datoluk nian.

Dili, 27 Agostu 2020 – Ministru Obras Públikas Salvador Pires haktuir, Projetu Kontrusaun Sistema Drenajen no Saneamentu iha kapitál Dili, sei afeita ba uma-kain hamutuk 746, hosi totál ne’e, uma-kain 141 hosi postu-administrativu Na’in-Feto, 121 hosi Vera-Krúz, 381 hosi Dom Aleixo no uma-kain 153 hosi postu Kristu-Rei. Ministru Pires hateten mós, totál kustu ba projetu konstrusaun refere tuir aprezentasaun hosi konsultór, hamutuk millaun $350. Nia hatutan tán, “Millennium Challenge Corporation (MCC) hosi Governu EUA atu ajuda liuhosi Compact Development Team – Timor-Leste, servisu hamutuk ho MCC iha EUA, sira atu providensia millaun $210 ba konstrusaun drenajen nian tanba ho hanoin katak atu kombate problema saúde atu bele kontribui ba sidadaun ne’ebé mais produtivu, kontribui ba dezenvolvimentu ekonómiku iha ita-nia rai-laran”. Salvador Pires hato’o informasaun hirak ne’e, ohin, iha Otél Novo Turismo, hafoin halo lansamentu ba Grupu Tékniku Interministeriál (GTI) ba Eispropriasaun ba Projetu Konstrusaun Sistema Drenajen no Saneamentu iha kapitál Dili.

Dili, 27 Agostu 2020 – Komandante Jerál PNTL, Komisáriu Faustino da Costa, ohin, informa Prezidente Repúblika, Francisco Guterres Lú Olo, katak PNTL kontinua mantéin seguransa iha área fronteira rai no tasi. Hafoin enkontru remata, Komandante Jerál PNTL haktuir, sidadaun kontinua tama no sai illegal mai Timor-Leste. PNTL no F-FDTL hamentu kooperasaun iha área fronteira terestre, nune’e halo sidadaun balu hahú utiliza tasi hodi tama no sai hosi Timor-Leste. Maske nune’e, nia hatutan, PNTL liuhosi Unidade Polísia Marítima alerta nafatin hodi kontrola tasi atu evita ema tama no sai ilegalmente hodi hada’et Covid-19.

Dili, 27 Agostu 2020 – Hafoin remata sorumutuk ho Prezidente Repúblika Francisco Guterres Lú Olo, ohin, Komandante Jerál PNTL Faustino da Costa informa katak, asidente tráfiku ne’ebé akontese hosi fulan Janeiru to’o 31 Jullu 2020, rezulta ema na’in-39 ne’ebé mate. Hosi totál mate 39 ne’e na’in-29 laiha karta kondusaun. Hosi totál refere mós ema na’in-25 mak mate tanba uza motorizada ho marka Honda Beat, no vítima mate na’in-5 iletradu. Haree ba faktu ne’e, PNTL sei koordena ho entidade relevante sira atu hotu-hotu halo esforsu oioin hodi hamenus númeru asidente tráfiku iha futuru.

Dili, 15 Dezembru 2020 – Universidade da Paz (UNPAZ) nia Fakuldade Siénsia Sosiál no Umanu, iha tersa (15/12) ne’e, iha kampuz UNPAZ, Dili, realiza serimónia Judisium ba dala-XIV ho tema ‘Matenek Hodi Servi Nasaun Ho Karáter Umanizmu’, ba nia finalista hamutuk na’in-184. Iha diskursu, Dekanu Fakuldade Siénsia Sosiál no Umanu Fernando Dias Gusmão, hato’o parabéns ba Judisiáriu sira tanba maske hasoru obstákulu no dezafíu oioin maibé sira konsege finaliza ona sira-nia estudu. “Husu Judisiáriu sira atu agradese ba imi-nia inan-aman hotu, tanba esforsu hosi inan-aman nian mak ohin imi bele hetan nia rezultadu”, Dekanu Fernando dehan tán. Reitór UNPAZ Adolmando Soares Amaral, iha diskursu, nia husu ba Judisiáriu no alumni sira UNPAZ nian atu tenke iha responsabilidade hodi kontribui ba UNPAZ atu la’o ba oin. “Labele sai antigu alunu ne’ebé laiha responsabilidade morál [...]. Karik iha liafuan ruma la monu ba ita-boot sira-nia laran, mai ita túr hamutuk hodi solusiona ba preokupasaun sira ne'e. Labele mai halo asaun hodi hatún fali instituisaun ida ne'e”, Adolmando enfatiza. Reprezentante Judisiáriu, Celino Borgues, agradese ba inan-aman no famila hotu-hotu hosi judisiáriu ida-idak sira-nia sakrifisiu no apoiu tomak iha prosesu estudu to’o remata.

Dili, 27 Agostu 2020 – Komisáriu Komisaun Funsaun Públika (sigla portugés, CFP), António Freitas, iha nia knaar fatin, CFP, dehan, prosesu nomeasaun administrativamente hosi CFP ba kargu diresaun xefia bazeia ba selesaun pur méritu ne’e mandatu determinadu, nune'e, wainhira hetan ezonerasaun hosi polítiku sira tenke justifikadu, se la justifikadu CFP sei haruka fali ba instituisaun refere atu esplika nia razaun forte liga ho regra legál no saida mak kargu sira ne’e halo. Razaun fundamentál saida, motivu no legál saida mak ezonera ema, tenke iha razaun legál, se laiha labele. “Selesaun pur méritu ne’e determinadu tuir períodu mandatu, labele partidu ida sa’e mai ezonera ema, ida sa’e fali mós ezonera ne’e ita atu lori sustentabilidade dezenvolvimentu administrasaun la garantidu […] ema afetadu ka ezoneradu iha direitu atu halo rekursu mai CFP, ba ninia instituisaun rasik no aas liu ba nivél Tribunál […] la kumpri orientasaun, regra ne’ebé mak iha, la leál ne’e bele, maibé ema la halo sala ruma mak hakarak ezonera de’it labele”, tenik António Freitas. Nia akresenta tán, “tenke iha razaun legál la’os mai ho razaun polítika lae, razaun kór partidu lae. La’os la gosta nia tanba nia partidu kór mean, azul, metan eh kór mutin lae, liga ba garantia administrasaun públika liga ho neutralidade, imparsialidade ba kargu diresaun xefia sira ne’e sai problematiku”.

Aileu, 27 Agostu 2020 - Sekretáriu Estadu ba Formasaun Profisionál no Empregu (SEFOPE) Alarico de Rosario, halo abertura ba kursu lian Inglés, lian Japaun no Ortikultura iha Sentru Juventude munisípiu Aileu, postu-administrativu Aileu, suku Aisirimou. Iha serimónia ne’e Alarico apresia juventude Aileu ne’ebé iha ona esperiénsia hodi hanoin hakarak kapasita nia maluk joven sira seluk iha área oioin liuhosi formasaun hirak ne’e. Nia agradese ba joven barak ne’ebé partisipa iha formasaun ne’e tanba laiha dalan seluk, nu’udár joven tenke prepara-an liuhosi área formasaun nune’e ba futuru bele kompete iha merkadu traballu rai-laran no mós rai-li’ur. SEFOPE apela mó ba sentru formasaun hotu-hotu, atu forma joven sira tuir nesesidade ne’ebé merkadu indústria rai-laran no rai-li’ur presiza, labele forma ema tuir de’it sentru sira-nia hakarak, no husu mós atu ba rezistu iha INDMO nune’e bele garantia maun-de-obra ne’ebé kualidade.

Europa, 28 Agostu 2020 – Jogadór hosi klubu Manchester United Paul Pogba ne’ebé ho nasionalidade Franseza, teste pozitivu ba Covid-19. Informasaun ida ne’e konfirmadu hosi treinadór selesaun Franseza, Didier Deschamps. Tuir informasaun hosi BBC no Sky Sports, Pogba konfirmadu ona katak infektadu Covid-19 liuhosi teste direita, no jogadór refere nia naran hasai tiha hosi selesaun Franseza. Aléin hosi Paul Pogba, jogadór Tanguy Ndombele ho nasionalidade ne’ebé hanesan, hosi klubu Tottenham Hotspur, removidu mós hosi lista selesaun Franseza tanba pozitivu hotu ba virus corona.

Manufahi, 28 Agostu 2020 - Laureadu Nóvel da Páz José Ramos Horta, ho Ministru ba Asuntu Kombatente Libertasaun Nasionál, iha kinta ne’e (27/08), inaugura monumentu masakre Meti Oan, iha Wedauberek, postu-administrativu Alas, no inklui realiza serimónia Fúnebre restus mortais juventude Uniaun Nasionál Estudante Timorense (UNETIM) ho estrutura partidu FRETILIN postu-administrativu Alas hamutuk na’in-10 ne’ebé mate iha masakre Meti Oan iha 27 Agostu 1975. José Ramos Horta iha nia diskursu haktuir, joven na’in-10 ne’e la mate iha kombate, maibé sira sivíl mate tanba hala’o atividade iha demokrasia hodi sosializa polítika ASDT-FRETILIN ba ukun rasik an nian, no violénsia iha 1975 mai hosi ema Timoroan rasik no fó dalan ba Indonézia hodi invade Timor-Leste iha 7 Dezembru 1975. Partidu Uniaun Demokrátiku Timorense (UDT) la’os Partidu pro-integrasaun, maibé elementu UDT halo aktu violénsia kontra elementu ASDT-FRETILIN, wainhira mosu GOLPE hosi UDT, nune’e, forsa partidu UDT oho tiha joven na’in-10 ne’e iha 27 Agostu 1975. Saudosu Nicolau Lobato la aseita elementu FRETILIN atu halo violénsia hasoru elementu UDT ne’ebé oho Joven na’in-10 ne’e iha Meti Oan, Wedauberek, postu Alas. Saudosu na’in-10 ne’ebé mate tanba oho hosi forsa partidu UDT ne’e kompostu hosi estrutura UNETIM saudozu na’in-4, mak hanesan, Sekretáriu Jerál UNETIM Domingos Cassiano Maria da Silva Lobato, Membru UNETIM tolu mak Domingos Jacob da Costa Rebeiro, Francisco Borges no Alexandre Bernardino, no estrutura partidu FRETILIN postu Alas kompostu hosi saudozu na’in-6, mak hanesan, delegadu CCF Alas José Maria de Jesus, Sekretáriu Jerál Ponciano da Costa Ribeiro, Vise Sekretáriu Jerál  Sabino Soares Pereira, Sekretáriu 1 Bernardino Hornai Pereira, Sekretáriu 2 António Abel Guterres, no António Jacob da Costa Ribeiro nu’udar juventude FRETILIN. Ramos Horta hateten, joven na’in-10 ne’e sira-nia sakrifisiu la’os de’it luta ba ukun rasik-an, maibé atu hanorin mós katak labele mosu tán violénsia entre ema Timoroan sira.

Dili, 28 Agostu 2020 - hafoin halo ona doasaun máskara oin hamutuk rihun 30,000 ba PNTL iha 26 Junu liubá, Embaixadór Xina ba Timor-Leste Xiao Jianguo, iha kinta ne’e (27/8), halo hikas doasaun máskara oin hamutuk 40,000 ba Ministériu Interiór, iha Embaixada Xina, ne’ebé simu direita hosi Vise Ministru Interiór Agustinho Gomes. Embaixador Xiao realsa iha nia observasaun katak, risku boot iha Timor-Leste mai hosi kazu epidemia importadu, ofisiál imigrasaun no polisia fronteria servisu maka’as ona hodi prevene epidemia importasaun iha fronteira. Iha tempu ne’e, Embaixada Xina halo doasaun maskara ba Timor-Leste, iha ne’ebé hatudu katak kuidadu no apoia ba pesoál lina frente hodi proteje didi’ak sira-nia an.

Dili, 28 Agostu 2020 - Ministru Agrikultura no Peska (MAP) Pedro dos Reis, hola fatin iha Embaixada Repúblika Indonézia, iha Dili, hodi asina Nota Entendimentu ka MoU kona-ba kooperasaun bilaterál iha setór floresta. Asinatura ne'e hodi prolonga tán MoU tinan lima ikus ne'ebé mak remata ona. Área kooperasaun inklui kapasitasaun rekursu umanu tantu kursu tempu badak iha sentru formasaun floresta iha Indonézia no mós oferese bolsu estudu ba timoroan sira hodi kontinua estudu iha eskola vokasionál floresta. Pedro dos Reis, iha nia diskursu, hato' o apresiasaun aas ba Governu Indonézia ba apoiu tomak durante tinan 5 ikus hodi forma rekursu umanu adekuadu iha siénsia jestaun floresta. Governante ne'e mós espresa nia dedikasaun tomak durante simu mandatu hodi hasa'e produsaun no produtividade produtu agríkola inklui produtu florestál. Nia husu nafatin atu Governu Indonesia kontinua fó apoiu ba Timor-Leste hodi dezenvolve di’ak liu tán setór floresta ba moris di’ak komunidade liuliu iha área rurál sira.

Dili, 28 Agostu 2020 – Komandante PNTL hosi munisípiu sira preokupa ho implementasaun Estadu Emerjénsia (EE) ba dahaat ne’ebé kuaze sensibilizadu hotu iha munisípiu sira maibé ema sente katak baibain hela. Komandante PNTL hosi munsípiu sira hato’o ida ne’e iha enkontru ba Avaliasaun Implementasaun EE, ne’ebé realiza ohin (28/8) iha Kuartél Jerál, ho objetivu atu rona dezafiu ka problema ne’ebé PNTL sira hasoru iha terenu. “Saida mak Komandante sira hato’o mak preokupasaun katak implementasaun EE ba dahaat ne’e kuaze munisipiu sira ita sensibiliza mós ema sente dehan baibain hela, ne’e hanesan dezafiu ida”, informa Komandante Jerál PNTL, Komisáriu Faustino da Costa, hafoin enkontru remata. Faustino hatutan,”Tuir mai iha munisipiu sira ne’ebé hanoin la’os Bobonaru, Kovalima no RAEOA sira dehan moras Covid-19 ne’e ba iha fronteira ne’ebá, ami iha ne’e la’os fronteira. Ida ne’e ita sempre dehan keta haluha Manatutu mak rai-klaran ida ne’ebé hakotu rai Timor hosi tasi-feto ba tasi-mane ne’ebé iha baliza mós ho tasi ne’ebé pertense ba rai Indonézia no mós Austrália”. Komandante Jerál PNTL ne’e afirma liu tán katak ho asuntu sira ne’e la signifika iha rai klaran lalika halo sensibilizasaun.

Dili, 28 Agostu 2020 – Sekretáriu Estadu ba Komunikasaun Sosiál (SEKOMS) Merício dos Reis Akara, ohin (28/8) iha palásiu Governu, deklara katak Timor-Leste konsege kontrola propagasaun virus corona (Covid-19) ho di’ak kompara ho nasaun sira seluk. Akarak hatutan, durante ezisténsia virus ne’e, nasaun barak mak infetadu hanesan Itália, Estadus Unidus Amérika, Brazil, Indonézia, Índia, Korea Súl no nasaun seluk tan maibé la konsege kontrola propagasaun vírus ne’e ho di’ak maske iha ekipamentu sufistikadu kompara ho Timor-Leste. “Sira nasaun riku maibé sira la konsege kontrola Covid-19. Ita nasaun ki’ik maibé ita konsege”, dehan Akara. SEKOMS apela mós ba komunidade  atu kontinua kumpri medida preventiva sira ne’ebé estabelese hosi OMS atu nune’e bele hadook-an hosi vírus corona.

Dili, 28 Agostu 2020 – Primeiru-Ministru Taur Matan Ruak, sesta ne’e (28/8), iha palásiu Governu Dili, hetan aprezentasaun téknika kona-ba prosesu dada fibra ótika hosi Darwin, Austrália mai Dili, hosi ekipa téknika interministeriál ne’ebé responsável ba iha Vise Primeiru-Ministru no Ministériu Planu Ordenamentu Teritóriu. Planu dada fibra ótika (kabu submarinu) hosi rai-li’ur mai, hahú kedas iha tinan 2012, ne’ebé mai ho opsaun tolu mak Kupang-Dili, Darwin-Dili, no Singapura-Dili, enkuantu VIII Governu hili mak Darwin-Dili tanba projetu ne’e iha kooperasaun entre Governu ho Governu. Iha aprezentasaun ne’e, ekipa tékniku aprezenta modelu finansiamentu rua ba projetu dada fibra ótika hosi Darwin mai Dili. Ida, Governu Timor-Leste mak finansia prosesu ne’e tomak no ida seluk mak Governu ho kompañia envolvidu bele finansia hamutuk. Hafoin rona tiha aprezentasaun, Xefe Governu husu ba Ministériu ne’ebé involve iha projetu refere atu prepara opsaun modelu finansiamentu hodi aprezenta ba iha Konsellu Ministru para Konsellu Ministru deside opsaun ne’ebé di’ak no lalais iha implementasaun  nune’e bele aselera prosesu ida ne’e iha tinan 2021, tanba Xefe Ezekutivu hakarak prosesu ne’e aselera lalais, nune’e bele fasilita rede internet iha nasaun laran ne’ebé lalais no kustu baratu, inklui bele aproveita halo dizitalizasaun ba administrasaun Estadu nian, aléin hosi fasilita dizitalizasaun iha área saúde, edukasaun no seluk tán.

Dili, 28 Agostu 2020 - Sekretáriu Estadu ba Komunikasaun Sosiál (SEKOMS) elojia ho servisu Sekretáriu Estadu Arte no Kultura (SEAK) ne’ebé prodúz livru kona-ba implementasaun konvensaun UNESCO 2005 ne’ebé foka ba ‘Protesaun no Promosaun ba Diversidade Expresaun Kulturál’.Merício Juvinal dos Reis Akara hato’o elójiu ne’e wainhira partisipa iha lansamentu Submisaun Relatóriu Periódiku Tinan Haat ba Implementasaun Konvensaun UNESCO 2005, sexta ne’e (28/8), iha edifísiu SEAK, Praia dos Coqueiros, Dili.Líder máximu SEKOMS ne’e louva ekipa SEAK ne’ebé prodúz ona livru ne’e hodi entrega ba UNESCO tanba nu’udar membru ida hosi organizasaun mundiál ne’e Timor-Leste iha responsabilidade atu atualiza progresu sira liga ho kultura rai-laran.Governante ne’e haktuir parte SEKOMS prontu atu fasilita distribuisaun livru ba Sentru Informasaun Suku, Biblioteka Komunitária no mídia liuliu mídia estatál atu nune’e komunidade sira mós bele asesu.

Dili- Relasiona ho informasaun ne’ebé mak espalla iha Midia tantu mídia sosiál no mídia eletróniku balu katak Governu liuhosi Ministériu Agrikultura no Peska (MAP) la tau matan ba estudante kuaze atus rua ne’ebé mak MAP haruka ba nasaun Israel ne’e la loos, tanba durante ne’e MAP halo hela liña koordesaun ho Ministériu Negosiu Estrajeiru no Kooperasaun (MNEK) oinsá atu bele haree situasaun no kondisaun estudante sira nian iha nasaun refere. Diretór Nasionál Formasaun Tékniku Agríkola, Ipólito da Costa, hato’o lia hirak ne’e, iha sexta ne’e (28/8), no hateten mós katak, normalmente tuir orariu ne’ebé mak iha, estudante kuaze atus rua mai hosi Universidade UNTL,UNITAL, UNPAZ no Eskola Tékniku Agríkola iha nasaun Israel hodi aprende Sistema Agrikultura Modernizasaun ne’ebé mak haruka ba iha tinan kotuk ne’e tuir loloos remata ona iha jullu 2020, maíbé sira labele fila tanba impaktu hosi surtu Covid-1. Nia mós hatutan, Durante ne’e Ministériu liuhosi Diresaun nasional tekniku Agrikola halo liña koordenasaun ho team leader estudante sira iha ne’ebá kada semana inklui mós halo liña koordenasaun ho MNEK hodi haree problema ne’e. Ministériu durante ne’e la’o hela ho opsaun balu katak wainhira surtu Covid-19 ne’e aumenta ba iha tempu naruk, Ministériu iha ona planu atu bele lori fila estudante sira ne’e fila hosi nasaun Israel.

Dili, 31 Agostu 2020 – Primeiru-Ministru Taur Matan Ruak, ohin, partisipa iha reuniaun Konsellu Estadu ne’ebé mak prezide hosi Prezidente Repúblika, Francisco Guterres Lú Olo iha Palásiu Prezidente, hodi halo diskusaun kona-ba deliberasaun Governu nian atu estende tan Estadu Emerjénsia, nune’e kontinua restrinje movimentasaun sidadaun sira-nian iha liña fronteriza rai-maran ho Indonézia, haree ba evolusaun pandemia Covid-19 ne’ebé to’o ohin loron kontinua kontajia. Iha reuniaun ne’e, membru hotu deside ho unanimidade atu estende tán Estadu Emerjénsia ba fulan ida tan, no aban sei kontinua reuniaun Konsellu Superiór Defeza no Seguransa hodi rona mós sira-nia hanoin, molok Xefe Estadu solisita ba Parlamentu Nasionál hodi autoriza estensaun.

Dili, 30 Agostu 2020 – Primeiru-Ministru (PM) Taur Matan Ruak subliña, komemorasaun aniversáriu loron Konsulta Populár ba dala-21º, nu’udar momentu reflesaun ba timoroan tomak no liuliu ba elite polítiku sira atu halo reflesaun, kona-ba saida mak Timor-Leste atinje ona no saida mak Timor-Leste presiza halo tán atu atinje liuliu ba bein-estar povu nian, tanba objetivu luta libertasaun nasionál iha rua, liberta pátria no liberta povu. Objetivu liberta povu seidauk atinjidu, no atu atinje ida ne’e, forsa polítiku hotu independentemente vizaun polítika la hanesan maibé hotu-hotu tenke ho hanoin ida de’it tau iha oin objetivu bein-estar povu nian, tanba ho nune’e bele alkansa objetivu liberta povu. “Ohin tinan 21 liu, ita hateke fali ba kotuk, ita la’o dook loos ona, buat barak ita halo ona, maibé buat barak mak seidauk, espera iha tempu sira oin mai ita hotu fó kontribuisaun nafatin nune’e ita-nia nasaun la’o kontinua ba oin iha dezenvolvimentu ekonómiku, seguransa, estabilidade no liuliu buka bein-estar ba ita-nia sidadaun sira. tanba ita nia atensaun no fokus mak ba ita-nia sidadaun sira-nia bein-estar”, Xefe Ezekutivu subliña tán.

Dili, 01 Setembru 2020 - Prezidente Repúblika, Francisco Guterres Lú Olo, ohin, haruka mensajen ba Parlamentu Nasionál, hafoin rona hanoin sira ne’ebé favorável hosi Konsellu Estadu no Konsellu Defeza no Seguransa kona-ba pedidu renovasaun estadu emerjénsia hosi Governu. Iha reuniaun ohin ho Konsellu Superiór Defeza no Seguransa, no horisehik ho Konsellu Estadu, membru hosi órgaun konsultivu rua ne’e rekomenda ba Prezidente Repúblika husu autorizasaun ba Parlamentu Nasionál molok dekreta estadu emerjénsia. Hafoin rona ona opiniaun hosi membru Konsellu Superiór Defeza no Seguransa no Konsellu Estadu, no haree katak presiza halo duni renovasaun estadu emerjénsia, Prezidente Repúblika husu autorizasaun hosi Parlamentu Nasionál, liuhosi Mensajen ida. Karik Parlamentu Nasionál aprova, Prezidente Repúblika sei dekreta renovasaun estadu emerjénsia liuhosi Dekretu Prezidensiál.

Dili, 01 Setembru 2020 – Sekretáriu Estadu ba Komunikasaun Sosiál (SEKOMS) Merício dos Reis Akara hateten, tuir observasaun jerál hatudu katak sidadaun Timor-Leste, liuliu joven sira la uza plataforma ka fasilidade dijitál ho di’ak, maibé uza hodi insulta no trata ema seluk, promove lia falsu no download pornográfiku sira. Akara hato’o preokupasaun ida ne'e, ohin, iha sala reuniaun SEKOMS, Palásiu Governu, Dili. Tanba ne’e, nia hateten, SEKOMS sei realiza Kampaña Nasionál ba Literásia Dijitál ne’ebé foka liu ba kombate HOAX no promove internet saudável, hodi haforsa liu tán Literásia Dijitál ne’ebé sai hanesan parte ida hosi edukasaun sívika ba sidadaun tomak atu responde ba preokupasaun sira ne’e. “Mundu ohin loron ita tama ona ba iha era dijitalizasaun, ita sei husik plataforma sira hodi prepara ita-nia nasaun iha era dijitál ne’e, nune’e ita bele kompete iha kapasidade oinsá uza hodi dezenvolve ekonomia ho kreativu nune’e joven sira bele aproveita informasaun sira no bele domina liután teknolojia, data no estatístika”, tenik Juvinal dos Reis. Akara realsa tan katak kampaña nasionál kontra HOAX no promove internet saudável ne’e sei hala’o ba dahuluk iha munisípiu Dili, liuliu iha fatin sira neébé asesu ba WIFI hanesan, Largo Lecidere, Jardim 5 de Maio, Golgota no Páteo nune’e bele uza internet ho saudável no prevene lia falsu.

Japaun, 01 Setembru 2020 – Kompañia Sky Drive Inc. iha Japaun anunsia katak teste ba kareta bele semo ne’ebé sira prodúz ne’e susesu ona. Sky Drive Inc. halo demonstrasaun ba públiku iha 25 Agostu, iha Kampu Teste Toyota nian. Ida ne’e nu’udar demonstrasaun públiku dahuluk ba kareta semo iha istória Japaun nian. Kareta ne’ebé fó naran SD-03 ne’e lori hosi pilotu ida no semo hale’u kampu refere durante kuaze minutu 4. “Ami haksolok tebes tanba atinji ona to’o halo kareta semo dahuluk iha Japaun”, dehan CEO SkyDrive nian, Tomohiro Fukuzawa. Nia hatutan, “ami hakarak hatudu ba sosiedade katak kareta semo nu’udar transporte ida ne’ebé asesível no konveniente iha espasu ár no ema bele sente maneira moris foun ne’ebé seguru no konfortável”. Tuir kompañia informa, SD-03 nu’udar transporte ida ne’ebé bele  semo no okupa kuaze espasu kareta rua nian. Kompañia espera katak kareta semo ne’e bele sai hanesan parte ida hosi moris normál nian.

Dili, 18 Novembru 2020 – Ministru Koodenadór ba Asuntu Ekonómiku (MKAE) Joaquim Amaral, akompaña hosi Sekretáriu Estadu Formasaun Profisionál no Empregu (SEFOPOE) Alarico de Rosário, ohin (18/11), ofisialmente halo abertura ba Kompetisaun Nasionál Aptidaun 2020 ba dala-VI, ne’ebé realiza iha salaun Dom Bosco Komoro, Dili. Kompetisaun ne’e hala’o hahú hosi 18 to’o 20 Novembru 2020, no organiza hosi Institutu Nasionál Dezenvolvimentu Maun-de-Obra (INDMO), ho objetivu atu fó oportunidade ba foinsa’e sira hodi kompete iha área Ospitalidade. Konkorente ne’ebé sei tuir kompetisaun ne’e mai hosi sentru formasaun sanulu (10), no sei hatudu sira-nia abilidade iha área espesífiku sira hanesan te’in, servisu restaurante, barista no fruit carving. MKAE Joaquim Amaral, iha nia deskursu hateten, ospitalidade nu’udar área ida ne’ebé importante ba Timor-Leste nia dezenvolvimentu ekonomia, liuliu iha área turizmu. Nune’e, importante tebes ba konkorente sira atu uza oportunidade ida ne’e hodi aprende no demonstra sira nia abilidade.

Dili, 02 Setembru 2020 - Reprezentante Organizasaun Mundiál ba Saúde (OMS) iha Timor-Leste, Rajesh Pandav, ohin, hakaat ba Palásiu Prezidente Nicolau Lobato, hodi kumprimenta no despede Presidente Repúblika, Francisco Guterres Lú Olo, tanba nia sei husik Timor-Leste iha 16 setembru no sei hala’o hikas knaar nu’ udar Reprezentante OMS iha Nepal. Reprezentante OMS ne’e agradese apoiu tomak ne’ebé nia hetan hosi Xefe Estadu no timoroan hotu-hotu durante nia períodu servisu besik tinan sanulu iha Timor-Leste. Rajesh Pandav informa kooperasaun sira ne’ebé durante ne’e OMS halo ho Ministériu Saúde iha área sáude públika mak hanesan kombate malária, sarampu, moras ain-potis no ikus liu, prevensaun ba surtu COVID-19. Prezidente Repúblika, apresia no agradese servisu sira ne’ebé hala’o hosi OMS hodi apoia setór saúde iha Timor-Leste, ho koordenasaun hosi nia reprezentante Rajesh Pandav durante tinan lima ikus. Nia hahú servisu iha OMS Timor-Leste iha 2011, nu’udar Konselleiru ba Polítika Saúde to’o 2015, tinan ne’ebé nia hahú hala’o knaar nu’udar Reprezentante OMS iha Timor-Leste. Xefe Estadu afirma, Timor-Leste kontinua presiza nafatin OMS hodi dezenvolve setór saúde no halo prevensaun ba moras hotu.

Dili, 02 Setembru 2020 - Sekretáriu Estadu ba Formasaun Profisionál no Empregu (SEFOPE), Alarico de Rosario hala’o enkontru ho Embaixadór Portugál iha Timor-Leste José Pedro Machado Vieira iha salaun SEFOPE, Kaikoli, hodi kontinua ko’alia kona-ba proposta ne’ebé iha tempu Sekretáriu Estadu sesante sira nian, husu Governu Portugál atu fó apoiu ba Governu Timor-Leste liuhosi SEFOPE iha área formasaun, liuliu ba iha inspesaun traballu, arbitrajen no mós relasaun traballu. Alarico de Rosario hateten, formasaun ba área inpesaun traballu, relasaun traballu no arbitrajen sei foka ba funsionáriu sira iha SEFOPE hodi kapasita sira-nia an, nune’e bele hasa’e koñesimentu ne’ebé di’ak, atu responde ba problema disputa laborál ne’ebé akontese iha Timor-Leste. Nia mós mensiona katak proposta ne’e sedauk bele realiza tanba daudauk ne’e mundu sei enfrenta hela moras surtu COVID-19, maibé iha esperansa katak wainhira mundu livre hosi moras ne’e, sei bele realiza. Dirijente SEFOPE ne’e mós hato’o agredesimentu ba Governu Portugál liuhosi nia Embaixadór iha Timor-Leste, tanbá durante ne’e fó apoiu máximu ba timoroan sira ne’ebé ba servisu iha Inglatera no Irlándia uza pasaporte Portugál.

Manufahi, 02 Setembru 2020 - Xéfi Programátiku Saúde Minisípiu Manufahi Orlando Martins, ohin, informa katak Pasiente virus HIV/SIDA na’in-7 iha munisípiu Manufahi daudauk ne’e sei kontinua hetan tratamentu hosi saúde munisípiu Manufahi. Nia salienta, totál pasiente virus HIV/SIDA iha Manufahi hosi 2011 iha pasiente na’in 13 kompostu hosi feto 6 no mane 7, hosi totál pasiente sira ne’e, na’in-6 mak mate iha tinan hirak liubá, feto 3 no mane 3. Pasiente na’in-7 mak oras ne’e iha postu-administrativu Same no sei kontinua hetan observasaun no tratamentu hosi parte saúde Manufahi. Orlando Martins hatutan, pasiente virus HIV/SIDA na’in-13 detekta wainhira programa prevensaun virus HIV/SIDA hahú implementa iha Manufahi iha 2011 no 2012. Xéfi programátiku saúde Manufahi ne’e informa mós, iha tinan 2020 seidauk detekta pasiente foun ba virus HIV sida.

Dili, 02 Setembru 2020 - Governu Australianu haruka ekipamentu rua mai Timor-Leste, hodi responde ba situasaun emerjénsia relasiona ho kazu moras Covid-19. Ekipamentu hirak ne’ebé Austrália apoia ne’e to’o ona iha Timor-Leste ohin, ho aviaun militár Royal Australian Air Force. Apoiu sira ne’e kompostu hosi ekipamentu protesaun pesoál no materiál esensiál sira ne’ebé funsiona hodi kuida pasiente pozitivu sira iha fatin izolamentu. Tuir planu, Governu Australianu sei haruka tán ekipamentu tolu iha semana hirak tuir mai, hodi nafatin tulun Timor-Leste atu prepara ba kualkér kazu Covid-19 ne’ebé mosu.

Dili, 03 Setembru 2020 - Ministru Obras Públikas (MOP), Salvador Eugénio Pires hateten, MOP laiha problema wainhira Governu tomak deside muda naran ponte Nelson Mandela iha postu-administrativu Laleia, munisípiu Manatutu ba ponte Dom Martinho Lopez, tuir pedidu hosi Eiz Prezidente Repúblika no Primeiru Ministru, Kay Rala Xanana Gusmão. “Depende ba Governu nia desizaun tomak, ha’u laiha problema ho naran,” Salvador Pires informa iha Palásiu Governu, Dili, iha kuarta ne’e (02/09), hafoin partisipa reuniaun Konsellu Ministru. Desizaun fo naran Nelson Mandela ba ponte Laleia foti iha Konsellu Ministru, nune’e atu anula tenke ba fali Konsellu Ministru, tanba ne’e MOP sei koordena ho Gabinete Primeiru-Ministru nian atu haree ba asuntu ne’e. “Depois de rezolusaun ne’e aprovadu publika ona iha Jornál da Repúblika entaun ne’e ofisialmente nia naran hanesan ne’e ona, se iha fali anulasaun ne’e tenke mai fali iha Konsellu Ministru atu halo anulasaun ba ida ne’e, nia sei vigora depois de publika iha Jornál da Repúblika,” Ministru Salvador esplika. MOP seidauk haree asuntu ne’e maibé iha ona karta hosi Primeiru-Ministru Taur Matan Ruak kona-ba asuntu ne’e, nune’e MOP sei hein atu simu no haree karta ne’e. Maske, iha ona pedidu verbál hosi Xanana Gusmão atu tau naran Ponte Laleia ba Ponte Dom Martinho Lopez maibé karta MOP seidauk simu.

Dili, 03 Setembru 2020: Primeiru-Ministru Taur Matan Ruak, iha Konsellu Ministru, iha kuarta ne’e (02/09), aprezenta proposta ida kona-ba adezaun Timor-Leste ba movimentu ‘Scalling Up Nutrition  ‘Sun Movement’’, no hetan aprovasaun hosi Konsellu Ministru. Movimentu ida ne’e kria iha Setembru 2010, hosi entidade governamentál, ajénsia no grupu sira, fundadu ho prinsípiu katak ema hotu iha direitu ba ai-han no nutrisaun di’ak, atualmente konta ho país membru hamutuk 61, buka atu servisu hamutuk atu hetan métodu loloos hodi transforma no rezolve problema nutrisaun iha nia nasaun. Adezaun Timor-Leste nian ba SUN Movement sei bele kontribui  atu hadi’a vizibilidade nasaun nian, permite hodi partilla dezafiu ba má nutrisaun iha Timor-Leste no aprende ho kazu susesu sira hodi hadi’a nutrisaun, nune’e adere ba rede ajénsia, instituisaun  no doadór sira, ne’ebé kontribui ho forma desizivu hodi hadi’a saúde no moris-di’ak ba populasaun iha Timor-Leste.

Dili, 03 Setembru 2020 - Sekretáriu Estadu ba Komunikasaun Sosiál (SEKOMS) Mericio dos Reis Akara, enkoraja grupu juventude atu adapta dezenvolvimentu teknolójiku no uza rede internet hodi promove atividade pozitivu sira. Merício Akara hato’o motivasaun ne’e liuhosi nia diskursu ne’ebé lee hosi asesora Titi Ribeiro wainhira reprezenta SEKOMS iha Semináriu Juventude Kreativu sira atu sai Youtuber iha Timor-Leste, iha kuarta ne’e (02/09), iha Knua Juventude Fila-Liman, Dili. Iha diskursu, Mericio Akara husu ba foinsa’e sira atu sai Youtuber hanesan meiu hodi promove inisiativa foun sira, kreatividade no talentu tanba youtube nu’udar plataforma mídia online atu hetan rendimentu hodi halo mudansa ba moris iha aspetu ekonomia. Nia apela ba joven sira atu uza midia online ba informasaun sira ne’ebé ho konteúdu pozitivu hodi bele eduka, inspira no motiva timoroan sira seluk. SEKOMS tau ona iha planu ba tinan 2021 atu apoia joven kreativu sira ne’ebé utiliza plataforma mídia hodi prodúz konteúdu pozitivu sira ne’ebé promove perfil nasaun nian no atividade sira seluk.

Dili, 03 Setembru 2020 - Iha Jullu 2020 AIFAESA, I.P rejista keixa hosi konsumidór kona-ba produtu alimentár Sereal ho marka Weet-Bix Bites, kontaminadu ho ular. Keixa ne'e hato'o mai AIFAESA ho razaun katak konsumidór hetan ular fuhuk iha sereal laran wainhira atu hán. AIFAESA nu'udar autoridade neebé kompetente hodi inspesiona no fiskaliza atividade komersiál sira iha Timor-Leste, nune'e liuhosi kolaborasaun ho entidade relevante sira hodi toma medida ba atividade komersiál sira, prinsipalmente iha ámbitu produtu alimentár. Ho koordenasaun ne'ebé iha entre AIFAESA no Laboratóriu Nasionál Ministériu Saúde, AIFAESA inspesiona empreza Leader, Lda no rekolla produtu sereal ho marka Weet-Bix Bites, hodi haruka ba halo análize laboratoriál iha Laboratóriu Nasionál Ministériu Saúde. Nune'e, rezultadu hosi teste laboratóriu liuhosi análize sensoriál no mikrobiolojia ba produtu sereal refere hatudu 'Negativu' katak laiha kontaminasaun ba sereal ho marka Weet- Bix Bites.

Dili, 03 Setembru 2020 - Jogu Kopa FFTL 2020 ne'ebé hala'o iha kuarta ne'e (02/9) entre Sporting Timor vs Karketu Dili FC, Karketu manán ho pontu 2-1, maibé liuhosi Konferénsia imprensa, Treinadór Karketu Vicente Ramos esplika Maske manán  maibé Karketu hetan presaun maka'as hosi Sporting. "ita haree ba jogu ohin Karketu hetan presaun hosi Sporting maibé Karketu buka tempu barak mak foin sai hosi presaun ne'e. Ba oin ami sei halo mudansa maibé ami mós sei motiva nafatin jogadór sira atu nune'e ba oin  bele hadi'a di'ak liu tán jogu tuir mai"., dehan Vicente Ramos. Treinadór ne'e esklarese liu tán, "Karketu hasoru ekipa se de'it sempre hetan presaun maibé nu'udar treinadór sei orienta jogadór sira atu aprende sai hosi presaun sira, atu nune'e joga di'ak liu tán no ami nia tarjetu mak oinsá Karketu bele avansa ba Oitavu Finál".

Dili, 3 Setembru 2020 – Hafoin Parlamentu Nasionál aprova estensaun Estadu Emerjénsia (EE) ba dalimak, iha kinta ne’e (04/9), Primeiru-Ministru Taur Matan Ruak hateten, estensaun EE dalimak ne’e fundamentál tebes tanba sein ser ida ne’e, aktu Governu nian ba limita sidadaun sira-nia direitu no liberdade bele kestionável iha Tribunál. “Pais balu ohin la ko’alia ona kura ka rezolve problema ne’e (Covid-19) mais buka dalan oinsá konviviu ho moras ne’e, terseiru mak evita ema mate, para ita konsege ida ne’e, dalan ida mak reforsu kontrolu maka’as hodi limita ema nia direitu no liberdade balu para ida ne’e Estadu Emerjensia ne’e fundamentál loos. Tanba ha’u fiar sein Estadu Emerjénsia, Governu nia aktu sira bele kestionável iha Tribunál, liuliu kuandu liga ba limite diretu no liberdade, tanba ne’e agradese ba apoiu tomak i espera katak estensaun Estadu Emerjensia ba dalimak bele hetan apoiu hosi kaza magna ida ne’e”, dehan Primeiru-Ministru. Parlamentu Nasionál aprova Pedidu Xefe Estadu nian ba deklarasaun estensaun Estadu Emerjénsia ba dalimak ne’ebé Governu solisita ba Xefe Estadu, ho votu a favór 40, abstensaun 7 no kontra 0, hafoin diskusaun loron tomak.

Dili, loron 3 fulan-setembru tinan 2020 – Primeiru-Ministru Taur Matan Ruak, apela ba ema hirak ne’ebé falsifika dokumentu hodi aproveita oportunidade simu subsídiu transferénsia cash ba uma-kain ne’ebé la’os sira-nia direitu atu simu foin daudauk liubá, di’ak liu entrega fila-fali nune’e bele evita-an hosi prosesu kriminál iha tempu oin mai. “Nai Deputadu sira hatene, ami simu dokumentu hosi KAK, KFP, IGE PDHJ ne’ebé ami estuda seriamente no ami hakarak hateten katak ema hotu-hotu ne’ebé falsifika dadus oportunistikamente aproveita oportunidade para hetan benefísiu, sira sei prosesadu hotu tuir dadus ne’ebé ami iha, no balu ne’ebé toma inisiativa mai entrega fila-fali. Hanesan Primeiru-Ministru ha’u hakarak apela para sira hotu ne’ebé uma forma oportunistikamente hetan benefísiu, halo favór entrega fila-fali osan ou entaun sira hotu ba para hotu iha kadeia”, apela primeiru-Ministru Taur Matan Ruak. Xefe Governu apela ida ne’e iha Parlamentu Nasionál iha ámbitu debate estensaun Estadu Emerjénsia ba dala-V, hodi hatán ba preokupasaun deputadu sira-nian kona-ba subsídiu $200.00 ba kada família ne’ebé menus rendimentu $500.00 mai kraik kada fulan to’o agora balu seidauk hetan sira-nia direitu.

Dili, 04 Setembru 2020 - Koordenadór Nasionál ba Civil Society Education Partnership (CSEP), José de Jesus informa, atividade ba juventude marjinalizadu sira mak iha tinan 2020, CSEP sei harii kooperativa multisektorál ida atu apoia joven sira-nia atividade ekonomia tanba sira barak mak enfrenta problema iha sira-nia moris kauza hosi kaben-sedu no dezempregu, tuir relatóriu CSEP/Forum Juventude Marjinalizadu (FJM) tinan 2020 nian. Tanba ne'e, planu FJM ba tinan 2021, sei foka ba atividade formasaun ne'ebé sei hasa'e sira-nia abilidade atu halo mudansa no hadi'ak sira-nia moris iha asuntu sosiál, no ekonomia. José de Jesus hato’o ida ne’e wainhira hala’o enkontru ho Koordenadór Gabinete Sosiedade Sivíl (sigla portugés GASC) Filipe da Costa, iha kinta ne’e (03/9), hamutuk mós ho FJM, hodi partilla esperiénsia no rezultadu peskiza ne'ebé sira hala'o kona-ba Juventude Marjinalizadu iha munisípiu sira. Iha biban ne’e, Koordenadór GASC hateten, "Informasaun sira ne'e presiza tebes ba Governu atu hala'o polítika no dezeña programa ba orsamentu jerál estadu 2021 atu oinsá bele apoia juventude marjinalizadu iha área remota liuhosi parseria ho sosiedade sivíl sira".

Dili, 04 Setembru 2020 – Parlamentu Nasionál hamutuk ho Lia-na’in sira realíza serimónia Rituál atu hatuur fila-fali meza foun Parlamentu Nasionál nian hodi troka ida ne’ebé deputadu sira halo rahun iha fulan hirak liubá. Serimónia ritual ne’e hala’o ohin, reprezenta hosi Lia-na’in sira hosi Sentrál, Leste no Oeste. Serimónia ne’e diriji hosi Eugenio Sarmento nu’udar koordenadór Lia-na’in, kada reprezentante hosi munisípiu sira hamulak tuir sira nia dalen ida-idak no halo objetu sagradu rituál hanaran ‘Sergala’. Eugenio relata katak reprezentante Lia-na’in mai hosi lian oioin, kada munisípiu ida atu reprezenta lia-na’in ida ka rua, tanba bazeia ba orsamentu. Ne’e duni, desizaun ikus hosi komisaun mak parte lorosa’e Lia-na’in rua, parte rai-klaran Lia-na’in rua no mós hosi parte loro-monu nian. Iha prosesu rituál ne’e, lia-na’in husu ba Governante sira rona malu no hanoin di’ak hodi lori nasaun ba oin. Molok hatuur meza foun ne’e, iha mós serimónia misa agradesimentu iha Igreja Katedrál, Dili, iha parte loro-kraik, hafoin hatuur meza foun iha Parlamentu Nasionál.

Dili, 04 Setembru 2020 –Relasiona ho uma-kain reklamante sira ne’ebé to’o ohin loron seidauk hetan sira-nia direitu ba subsídiu $200.00, Xefe Governu Taur Matan Ruak fó garantia katak dezde uma-kain sira ne’e prienxe rekezitu, sira sei la lakon sira-nia direitu atu hetan subsídiu ne’e. “Kona-ba transferénsia cash ba família sira ita sei iha 15 mil família reklamante, Ministériu Solidariedade Sosiál no Inkluzaun halo esforsu para konfirma dadus ida ne’e, konsege haree ona 4 mil ona, restante seidauk, maibé ha’u hakarak garante katak sira hotu ne’ebé seidauk simu, dezde ke sira-nia dadus loos sira sei hetan mezmu kleur, mas sira sei hetan sira-nia direitu, agora sira ne’ebé la reuni kritériu naturalmente sira sei la hetan”, Xefe Ezekutivu informa ida ne’e, iha Parlamentu Nasionál kinta ne’e (03/9), iha ámbitu debate kona-ba estensaun estadu emerjénsia dalimak. Taur Matan Ruak mós apela ba ema ne’ebé falsifika dokumentu hodi sai benefisiáriu ba subsídiu ne’e, atu tenke entrega hikas osan, no se la kumpri ida ne’e sira sei tama kadeia.

Dili, 05 Setembru 2020 - Koordenadór Forum Komunikasaun ba Valores Nasaun (FKOVANA), Eladio Faculto, aprezenta FKOVANA nia preokupasaun ba Prezidente Repúblika Francisco Guterres Lú Olo, iha palásiu prezidensiál Nicolau Lobato, kona-ba situasaun ne'ebé sosiedade Timor-Leste enfrenta hela, hanesan degradasaun morál no étika. Koordenadór FKOVANA hateten katak sosiedade lakon ona morál no la respeita malu, la respeita líder sira.  Tanba ne’e FKOVANA ne’ebé nia membru mai hosi partidu oioin hakarak kontribui atu hadi’ak situasaun sosiál no polítika ohin loron nian, liuhosi halo refresaun ho tema Konverjénsia Nasionál, ne’ebé sei organiza iha tempu badak nia laran. Nune’e, FKOVANA konvida mós Prezidente Repúblika, atu partisipa iha reflesaun ne’e. Prezidente Repúblika apresia inisiativa hosi FKOVANA no hateten, “Uluk ita iha diverjénsias. Maske iha diverjénsias, ita loke komunikasaun buka solusaun.  Ita hetan solusaun nune’e ita hakat ba independensia”. Xefe Estadu enkoraja FKOVANA kontinua halo esforsu hametin valór sira  ne’ebé mai kedas hosi luta libertasaun nasionál nian no sai krítiku ba sosiedade ida ne’e hodi buka nafatin solusaun.

Dili, 07 Setembru 2020 – Xefe Estadu Maiór Jenerál F-FDTL Lere Anan Timur hateten katak, ohin loron nasionalizmu no patriotizmu hahú mihis ba daudauk ona, no osan mak boot liu fali. Lere hato’o ida ne’e iha nia diskursu ba serimónia hasa’e bandeira ne’ebé realiza ohin, iha Kuartel Jeneral F-FDTL, Fatuhada, Dili. “Se ita nia Governu deside ba hasa’e bandeira kada fulan ne’e iha signifikadu [...] hasa’e bandeira ida ne’e mos hanesan atu hametin ita nia nasionalizmu no patriotizmu tanba agora ita hotu hatene katak nasionalizmu no patriotizmu komesa mihis ba daudauk ona osan mak boot liu fali”, Jenerál Lere hateten. Lere mós husu ba membru F-FDTL sira hotu atu partisipa máximu iha serimónia hasa’e bandeira ne’ebé hala’o dala ida iha kada fulan, nune’e hodi hametin espíritu nasionalizmu no patriotizmu.

Dili, 07 Setembru 2020 – Iha serimónia hasa’e bandeira ne’ebé hala’o iha Kuartél Jenerál F-FDTL Fatuhada, ohin, Xefe Estadu Maior Jenerál Lere Anan Timur iha diskursu nia husu ba Militár sira hotu atu labele monu ba manobra oioin tanba ohin loron iha tentasaun barak, no tau an nu’udar lutu nasaun nian. “Ha’u husu ba imi militár sira tau imi-nia an nu’udar lutu nasaun nian, kuidadu saúde, kuidadu imi-nia an, no kuidadu imi-nia família, ida ne’e mak importante no husu ba imi atu labele monu ba manobra oioin tanba agora ita haree tentasaun barak”, dehan Jenerál F-FDTL ne’e. Nia hatutan, “Dala ida tán susesu ba imi-nia servisu, servisu ba instituisaun no servisu ba ida-idak nia kareira iha Nasaun Timor-Leste nia laran no mantéin nafatin disiplina hodi servi intituisaun ida ne’e no ita-nia Nasaun Timor-Leste”.

Masakre boot ne’ebé akontese hafoin Konsulta Populár mak Masakre iha Igreja Nossa Senhora do Rosário Suai, iha 6 Setembru 1999. Masakre ne’e konsidera hanesan asaun asasinatu masál planeadu hasoru populasaun sivíl sira. Masakre ne’e hatudu duni operasaun entre Militár Indonézia, hanesan KORAMIL Salele, KODIM Suai (Militár Indonézia) no Membru Milisia Laksaur. Militár Indonézia no Milisia Laksaur hahú asalta Igreja Suai iha tuku 02:30 loro-kraik, sira soe granada no tiru iha arredores Igreja Suai nian molok tama ba Igreja Suai nia laran hodi halo atake ba populasaun sira ne’ebé buka protesaun iha ne’ebá. Milisia Laksaur ne’ebé komanda hosi Olivio Mendonça Moruk no Komandante Milisia MAHIDI lidera hosi Cancio Lopes de Carvalho inklui Militár Indonézia ne’ebé komanda hosi Komandante KODIM, Letkol Liliek Koes Hadianto, Letnan Sugito no Komandante POLRI Suai Letkol Gatot Subiaktoro. Sira oho populasaun hamutuk ema na’in-200, inklui Padre Hilario Madeira, Padre Tarsisius Dewanto no Padre Francisco Soares. Ema na’in-30 seluk Milisia no Militár Indonézia sira oho hafoin atake iha Igreja Suai.

Dili, 07 Setembru 2020 - Sekretariu Estadu Arte no Kultura(SEAK), Teofilo Caldas hateten, iha faze tolu mak sai komitmentu Governu nian ba Uma-Lisan mak hanesan faze konstrusan, reabilitasaun no Inaugurasaun, ho faze hirak ne'e hatudu ona katak Uma-Lisan ka Uma-Liluk mak sai nu’udar Eransa kulturál Beala sira, tatin turizmu, kontribui ba prosesu ukun rasik an no mós fó kontribusaun ba setór Edukasaun. SEAK hato’o lia hirak ne’e wainhira partisipa iha serimónia inaugurasaun Uma-Lisan Tutu Baba (Uma Kelema), iha sexta ne’e (04/9), iha postu-administrativu Atabae, Munisipiu Bobonaru. Serimónia kulturál Inaugurasaun Uma-Lisan Tutu Baba ne’e hahú ba dala uluk ho seremónia fó hatais kulturál tuir lisan ka jerasaun refere nian ba Teofilo Caldas, tuir fali mai hasa’e bandeira RDTL no Monarkia, ikus taka ho Atrasaun kulturál no seluk tán.

Dili, 15 Dezembru 2020 – Diretór Klínika Bairu-Pité Inacio dos Santos hateten katak kauza maka’as liu ne’ebé hamosu moras kulit barak ne’e mak populasaun sira maioria la asesu ba bee-moos ho estável, hodi hamoos sira-nia uma-laran hanesan fase roupa no seluk tán. “Atu halo prevensaun ba ida ne’e inklui prevene transmisaun moras kulit ba ema seluk iha família, ita tenke iha bee-moos. Bee-moos ne’e tenke iha para populasaun sira bele fase sira-nia roupa no sasán sira iha uma-laran atu tenke moos hela de’it”, Diretór Inacio dos Santos akresenta tán, iha tersa (15/12) ne’e iha nia knaar-fatin Bairu-Pité, Dili. Nia hatutan, la’os iha área rurál de’it mak hasoru difikuldade kona-ba bee-moos, maibé iha kapitál Dili mós komunidade barak mak la asesu ba bee-moos ho estável. Entaun, ida ne’e kauza maka’as tebes ba moras kulit.

Dili, 07 Setembru 2020 - Laureadu Novel da Paz José Ramos Horta hateten katak, ladún fiar polítika dezentralizasaun ne'ebé AMP promete iha kampaña bele implementa iha munisípiu hotu iha Timor-leste. Eiz Prezidente Repúblika ne'e hato’o asuntu refere, wainhira sai oradór iha semináriu siéntifiku ho tema jerál 'Nasaun Direitu no Demokrasia Hodi Hatán ba Politika Dezentralizasaun', hodi komemora tinan 21 loron Konsulta Populár 30 Agostu 2020, iha salaun parokiál Same, sabadu ne'e (05/9). José Ramos Horta hateten, hanesan Prezidente Repúblika iha tinan 2008 ladún fiar wainhira rona kampaña Politika AMP nian, promete atu implementa politika dezentralizasaun iha munisípiu hotu iha Timor-Leste tanba kestaun rekursu umanu, iha nasaun barak iha mundu maske rekursu umanu barak tebe-tebes maibé laiha kultura serví nasaun no povu, tanba ne’e politika dezentralizasaun ne’ebé implementa iha nasaun balu iha mundu la konsege hetan susesu, hanesan Índia tanba étnika relijiaun, maibé nasaun balu ne’ebé implementa sistema sentralizasaun la’o di’ak hanesan Xina maske desizaun hotu sentralizadu iha Beijing. Oradór Avelino Coelho hateten mós, nia parte uluk hanesan membru governu AMP nian, la konkorda ho konseitu polítika dezentralizasaun ne’ebé implementa iha Timor-Leste, tanba dezentralizasaun to’o de'it iha munisípiu sei la rezolve problema povo nian.

Sekretáriu Estadu ba Komunikasaun Sosiál (SEKOMS) Merício Juvinal dos Reis Akara hateten, iha futuru SEKOMS sei diskute no planeia atu promove liu tán programa Naroman ba Suku liuhosi harii Biblioteka Komunitária iha suku balu, nune’e bele fasilita komunidade asesu ba jornál no livru sira hodi promove ábitu leitura. Merício Akara hato’o afirmasaun ne’e iha sexta liubá (04/9), iha sala reuniaun SEKOMS, Palásiu Governu, Dili. “Ba oin SEKOMS sei deskute no halo planu hakarak kompleta (programa Naroman ba Suku) ho Biblioteka Komunitária iha suku balu, atu nune’e jornál no livru balu iha instituisaun no ministériu relevante sira ne’ebé mak la uza ona transfere fali mai SEKOMS atu ita bele distribui fali ba sentru informasaun no sira bele aproveita hodi lee fali”, hateten Akara. Ezekutivu ne’e esplika mós, liuhosi Programa Naroman ba Suku, komunidade iha suku sira ne’ebé sai benefisiáriu ba programa ne’e bele iha asesu ba Sentru Informasaun ne’ebé ho objetivu kapasita joven sira atu halo diskusaun konstrutiva, oinsá sai jornalista lokál no oinsá halo proposta rasik ba nesesidade suku nian.

Dili, 07 Setembru 2020 - Federasaun Atletizmu Timor-Leste servisu hamutuk ho Komité Olímpiku Nasionál Timor-Leste organiza ona kompetisaun ida ba estudante ensinu báziku sira iha Glenu, munisipiu Ermera, iha sexta ne’e (04/9),  hodi promove Jogu Olímpiku Tokyo 2020. Atividade ida ne'e ho objetivu atu hasa'e labarik sira-nia konsiénsia hodi hadomi liu tán desportu no prepara mós fini kualifikadu ba futuru atleta iha Timor-Leste. Jogu Olímpiku Tokyo 2020 adia ona ba tinan 2021 tanba pandemia Covid-19, maibé, atleta Timoroan sira iha entuziasmu boot hodi pratika no kontinua treina nafatin ba sira nia dezempeñu ne'ebé di’ak liu iha Jogu Olímpiku Tokyo 2020. Felisberto de Deus iha ninia deskursu expressa ninia sentimentu kontenti no orgulhu tamba selesionadu hodi reprezenta Timor-Leste iha atletizmu hodi kompete iha Jogu Olímpiku Tokyo 2020, tinan oin.

Dili, 24 Agostu 2020 – AIFAESA, liuhosi Ekipa Inspetór Brigada Turístika, hala’o kontrolu ba Restaurante no Kabeleireiru sira iha área postu-administrativu Na’in-Feto, hodi haree atividade negósiu no lisensa komersiál, inklui kondisaun ijiene iha restaurante. Iha atividade operasionál ne’e, ekipa hosi AIFAESA  distribui mós notifikasaun ba restaurante sira kona-ba proibisaun ka bandu fuma iha restaurante laran, bazeia ba Dekretu-Lei artigu 6 no 7, nú. 14/2016, kona-ba rejime kontrolu tabaku. Notifikasaun ne’e nu’udar indikasaun ida hodi sinaliza ba ema hotu katak proibidu ka bandu fuma iha restaurante laran, nune’e, AIFAESA husu atu mantéin fatin ijiéniku iha restaurante no proibidu fuma iha fatin ne’ebé de’it mak eziste indikasaun proibisaun fuma.

Índia, 08 Setembru 2020 – Índia rejista kazu virus corona foun iha oras 24 nia laran de’it hamutuk 90.802 iha segunda ne’e (7/9), nune’e totál kazu virus corona infektadu iha Índia oras ne’e hamutuk 4.277.584 no mate 72.816, tuir relatóriu hosi Ministériu Saúde Índia.  Totál kazu iha nasaun refere kompara fali ho relatóriu kazu iha Brazil bazeia ba dadus Worldmeters nian, relata katak Brazil to’o oras ne’e iha kazu infektadu virus corona hamutuk 4.147.794 no mate 127.001. Tanba ne’e, Índia sai fali nu’udar nasaun daruak ho kazu infektadu virus corona barak liu iha mundu, no hakat liu ona Brazil. Estadus Unidus Amérika iha kazu infektadu corona hamutuk 6.485.575 no mate 193.534, ne’e duni to’o agora nafatin sai hanesan nasaun dahuluk ho kazu Covid-19 barak liu iha mundu.

Dili, 16 Dezembru 2020 – Konsellu Ministru realiza enkontru no halo aprovasaun ba projetu rezolusaun Governu nian kona-ba nomeia Jaime Fernando dos Mártires Carvalho Correia hodi sai nu’udar Prezidente Konsellu Diretivu Imprensa Nasionál Timor-Leste (INTL), I.P, ba períodu tinan haat (4). Konsellu Ministru aprova ohin (16/12) iha palásiu Governu, Dili, hafoin Ministru Prezidénsia Konsellu Ministru Fidelis Manuel Leite Magalhães halo aprezentasaun kona-ba projetu rezolusaun refere. Iha enkontru ne’e, Konsellu Ministru aprova mós projetu deliberasaun ho alterasaun ne’ebé aprezenta hosi Ministru Obras Públikas Salvador Pires, kona-ba estensaun períodu servisu supervizaun nian hosi obra sira ba melloramentu no manutensaun hosi trosu estrada entre Baukau no Lautém, Maubara no Karimbala, inklui Atabae no Mota-ain.

Dili, 08 Setembru 2020 - Populasaun Oekusi selebra festa kulturál Kolleta Bua iha plantasaun Tep-Ana no Tepa- Naek, iha loron 4 Setembru 2020, ne’ebé lokaliza iha Citrana suku Bene-Ufe, sub-Rejiaun Nítibe, no hetan partisipasaun hosi Prezidente RAEOA Arsenio Bano no autoridade lokál sira seluk. Kuaze tinan 45 eventu kulturál ida ne’e la realiza no foin dahuluk festeza hafoin Timor-Leste ukun-an. Eventu ida ne’e hanesan serimónia boot ida ba kultura povu Oekusi no hanesan tradisaun boot ida iha Timor-Leste. Plantasaun Tep-Ana no Tepa-Naek pertense ba suku 18. Iha serimónia kulturál ne’e Arsenio Bano hateten, “Festivál kultura ida ne’e di’ak tebes tanba primeira vez realiza dezde Timor ukun-an. Eventu kulturál ne’e bele hasa’e konsiénsia komunidade hodi halo prezervasaun ba ai-horis sira iha área Tep-Ana no Tepa-Naek no prezerva bee-matan sira no Tara-Bandu atu ema labele tesi ai arbiru tanba eventu ida ne’e bele atrai turista mai vizita hodi kontribui ba rendimentu lokál ba komunidade Oekusi”.

Dili, 08 Setembru 2020 – Iha enkontru boot ida realiza iha POLRES Maliana, iha 6 Setembru 1999, ne’ebé partisipa hosi Komandante POLRES Maliana Maijór Budi Susilo, Komando Distrik Militer (KODIM) Tenente Koronel Burhanuddin Siagian, Administradór Maliana Guilherme dos Santos, Xefe Intelijente KODIM Tenente Sutrisno, Komandante Milisia Halilintar João Tavares, FPDK Jorge Tavares, Líder DMP Ritabou no Vise FPDK Natalino Monteiro Gonçalves, no mós Komandante DMP Maliana Marcos Tato Mali. Rezultadu hosi enkontru ne’e mak fó órden atu populasaun Maliana nian ba refujia iha POLRES Maliana, no ikus mosu Masakre POLRES Maliana iha 8 Setembru 1999. Iha 8 Setembru 1999, membru milisia Dadurus Merah Putih (DMP) no militár Indonézia halo atake no oho populasaun sira ne’ebé deskonfia nu’udar apoiante pro-independénsia, ne’ebé halibur malu iha POLRES Maliana nia oin. Iha akontesimentu ne’e sira oho ema hamutuk na’in-13, inklui mós labarik mane ida ho tinan 12. Ema sira ne’ebé mate iha POLRES Maliana mak Manuel Barros hanesan membru DPRD Maliana no Líder CNRT, Julio Barros hanesan Eiz Administradór postu Maliana, Domingos Gonçalves Pereira hanesan Xefe Suku Ritabou, José Barros Soares mak labarik ho idade 12 ne’e no oan hosi Líder CNRT Augustinho Soares, no seluk tán mak José da Costa Guterres, José Abel, Francisco Paixão Fátima Martins, Martinho Marques, Lorenço dos Santos Gomes, Joaquim Monteiro Gonçalves, José Moniz da Cunha, Damião da Cruz no Daniel Barreto. Iha 9 Setembru 1999, membru milisia Dadurus Merah Putih (DMP) no militár Indonézia oho tán ema na’in-13 ne’ebé halai sai hosi POLRES Maliana, iha mota ida besik área Mulau. Ema sira ne’ebé oho iha mota Mulau ne’e mak Lamberto de Sá Benevides, Abilio Marques Vicente, Augusto dos Santos Marques, José Barreto, Pedro Luis, Lucas dos Santos, Luis Soares, Jeroni Lopes, Domingos Titi Mau, Manuel Magalhães, Carlos Maia, Ernesto do Coli no Paul da Silva.

Dili, 08 Setembru 2020 – Ministru ba Asuntu Kombatente no Libertasaun Nasionál Júlio da Costa ‘Meta Malik’, hateten katak iha 1999 mosu hanoin hodi halo rekonsiliasaun, ba haku’ak Jenerál, Eurico no Mariano Lopes, maibé iha ne’e komesa hakilar malu, ke’e malu no hatún malu. Meta Malik hateten ida ne’e wainhira halo Intervensaun iha Semináriu ne’ebé hala’o hosi Centro Nacional Chega (CNC) ohin, iha edifísiu CNC, ho tema ‘Dinámika istória levantamentu iha kontextu órden komandu no perspetiva istória ba levantamentu nasionál’ hodi komemora loron Masakre KRARAS ba dala-37 ne'ebe akontese iha 1983.  “Ita nia garantia atu manán funu ida ne’e mós komesa mihis daudauk, esperansa ne’e ki’ik oan loos. Rona karik Ramos Horta ko’alia iha li’ur, esperansa ne’e komesa iha fali tanba iha li’ur Marí sei ko’alia hela, Horta sei ko’alia hela [...] mais ohin ita komesa rebaixa malu, ita hatún malu, ita moris ho hakilar malu, basa hirus-matan, ita ke’e malu, ita sukat [...] ita uza tempu kontente hodi hatún malu hodi nega malu, buat sira ne’e hotu sai fali babeur ba ita hotu [...] Ita ko’alia rekonsiliasaun iha 1999 [...] ita ba haku’ak Jenerál, ita ba haku’ak Eurico, Ita ba haku’ak Mariano Lopes”, dehan Meta Malik. Molok ne’e Meta Malik mós hateten, Masakre ne’e mosu tanba sentidu nasionalizmu no patriotizmu ida, hakarak mate ka moris ukun rasik an.

Dili, 08 Setembru 2020 - Ministru Agrikultura no Peska (MAP) Pedro dos Reis, Akompaña hosi Sekretáriu Estadu Meiu Ambiente, Deometrio do Amaral de Carvalho no Sekretáriu Estadu Terras no Propriedade Mario Ximenes, halo Lansamentu ba Estudu Ahi Han Rai, ohin iha Salaun Enkontru MAP, Komoro, Dili. Pedro dos Reis iha nia intervensaun hateten, “ita hotu-hotu hatene katak rezultadu hosi Aktividade agrikultura mós kontribui ba ahi han rai, tanba ita nia Inan-Aman sira sei uza prátika ka sistema tradisionál hodi halo to'os muda hosi fatin ida ba fatin seluk”. Nia hatutan, Impaktu hosi ahi han rai ne'e bele rezulta degradasaun rai, erozaun, biodiversidade lakon, mudansa klimátika no hetan risku aas ba dezastre naturál. Estudu prelimináriu ida hala’o iha tinan 2019 hatudu katak, iha tinan 2017 pur volta 42% hosi teritóriu afeita hosi ahi hán rai. FAO fó apoiu mós orsamentu ba MAP hodi halo estudu Kona-ba ahi hán rai, ho nune'e hosi rezultadu ida ne'e bele halo polítika no planu di’ak liu tán hodi jere ahi hán rai.

Dili, 08 Setembru 2020 – Ministru Ensinu Superiór, Siénsia no Kultura (MESSK) Longuinhos dos Santos, hamutuk ho Ministru Edukasaun Juventude no Desportu (MEJD) Armindo Maia, Ministra Solidariedade Sosiál no Inkluzaun (MSSI) Armanda Berta dos Santos, no Ministru Asuntu Kombatente Libertasaun Nasionál (MAKLN) Júlio da Costa ‘Meta Malik’, ohin, iha salaun Ian Martin INFORDEPE, Matadouro, asina nota entendimentu ida atu implementa polítika oferese rejime espesiál ba kbiit-laek nia oan liuliu ba Veteranu sira-nia oan hodi asesu ba Universidade Nasionál Timor Lorosa’e (UNTL) no Institutu Politékniku Betanu (IPB). “Ita kria tán rejime espesiál hodi hakbiit oan-kiak sira atu bele asesu ba UNTL no IPB, nune’e, ita presiza mós apoiu hosi MSSI tanba ita mesak labele”, dehan MESSK. Maske nune’e, Reitór UNTL Francisco Miguel Martins hateten, UNTL seidauk foti desizaun kona-ba totál vaga hira mak atu fó ba Governu hodi oferese ba kbiit-laek nia oan sira.

Kovalima, 08 Setembru 2020 - Sekretária Estadu ba Igualdade no Inkluzaun, Maria Monteiro de Jesus, halo vizita ba haree direita inan-faluk idoza Albertina Moníz nia kondisaun ne’ebé la’o la di’ak no hela mesak iha uma ne’ebé mak la dignu iha aldeia Ai-oan, suku Lalawa, postu Tilomar. Inan faluk kbiit-laek ne’e hela mesak maske sofre kondisaun la’o la di’ak. Tuir informasaun ne’ebé mak hetan, deskobre katak, atu hatán ba nesesidade báziku loro-loron, Albertina Moníz tenke depende ba viziñu sira ne’ebé mak hela besik atu hetan apoiu ai-hán no nesesidade báziku sira seluk. Haree ba situasaun ne’e, Sekretária Estadu sei halo esforsu atu ko’alia ho instituisaun relevante sira hodi buka solusaun atu hatán ba kondisaun hirak ne’ebé mak inan kbiit-laek ne’e enfrenta, liuliu nia bele hetan asisténsia ne’ebé sustentável.

Dili, 10 Setembru 2020 – Primeiru-Ministru Taur Matan Ruak, hala’o reuniaun semanál ho Prezidente Repúblika, Francisco Guterres Lú Olo, kinta ne’e (10/9), iha Palasiu Governu, hodi diskute kona-ba asuntu fronteira nian liuliu kona-ba sidadaun tama no sai ilegál iha fronteira. Hafoin reuniaun, Xefe Casa Sivíl Prezidénsia Repúblika informa, “Prezidente konvida Primeiru-Ministru, Ministru Defeza, Vise Primeiru-Ministru ho Ministra Negósiu Estranjeiru, ko’alia barak liu kona-ba asuntu fronteira ne’ebé mak tama sai ilegál barak liu iha relasaun ho Covid-19, tanba ne’e mak Prezidente ho Governu diskute oinsá prevene ema tama sai ilegál atu labele iha transmisaun ba ita-nia sosiedade”. Xefe Casa Sivíl salienta liu tán, sira ne’ebé mak mai liuhosi dalan ilegál iha posibilidade atu lori Covid-19 iha sira-nia isin. Nune’e, Prezidente Repúblika preokupa ho situasaun ne’e hodi konvida Governu atu diskute no tau atensaun para prevene Covid-19.

Dili, 10 Setembru 2020 – Xefe Estadu Majór Jenerál Lere Anan Timur informa, problema entre nia no Angela Freitas hotu ona. Majór Jenerál lakohi ona ko’alia kona-ba Angela Freitas. Lere informa ida ne’e hafoin hasoru malu ho Prezidente Repúblika Francisco Guterres Lú Olo, iha kuarta ne’e (09/9), iha palásiu prezidensiál. “Ha’u lakohi repete tán ko’alia kona-ba Angela Freitas nian para ona, ha’u husu ba imi jornalista sira atu ko’alia kona-ba Angela Freitas nian imi lalika husu ona, tanba Angela ne’e ha’u ko’alia nia naran dezde 2006 to’o agora ne’e tanba buat ruma, maibé agora ami rua buat ruma laiha ona atu ko’alia tan saida, maibé agora dehan nia atu lori ha’u ba tribunál ne’e lori ba, sein dúvida ke Angela sei selu advogadu más ha’u la selu ida ha’u ba mesak de’it”, Lere hatutan. Maibé Majór Jenerál salienta, wainhira Angela Freitas halo asaun hodi polítika hasoru órgaun soberanu ida ka veteranu sira hosi ai-laran, F-FDTL sei nafatin atua.

Dili, 10 Setembru 2020 – F-FDTL sei monta nia postu provizóriu ida iha postu-administrativu Laga, munisípiu Baukau, tanba joven no komunidade sira nafatin hamosu problema entre arte-marsiál hodi sunu uma no halo populasaun sira trauma. Hanesan mós iha postu-administrativu Bagia ne’ebé ema baku-malu iha samalari to’o lavateri hodi hata’uk populasaun. Informasaun ida ne’e hato’o hosi Majór Jenerál Lere Anan Timur, iha kuarta ne’e  (09/9), iha palásiu prezidensiál, hafoin hasoru malu ho Prezidente Repúblika Francisco Guterres Lú Olo. “Foin daudauk ha’u ba, sira mós mai husu dehan se Jenerál bele entaun monta postu F-FDTL mai seguransa iha ne’e para ami mós livre halo ami-nia atividade hanesan baibain, mas ha’u dehan katak ne’e la’os ami-nia servisu, ne’e polísia nia servisu, mas ami sempre servisu hamutuk no kompleta malu, ne’e mak ha’u sei haree sei ko’alia ho komandante polisia atu koloka F-FDTL iha sira-nia klaran entre laga ho bagia, mas ne’e la’os permanente ne’e provizório de’it para bele asegura sirkulasaun ita-nia popusaun nian”, Jenerál Lere Anan informa.

Ermera, 10 Setembru 2020 – Sekretáriu Estadu Formasaun Profisionál no Empregu (SEFOPE) Alarico de Rosário hamutuk ho Komandante Sentru Formasaun Polisia Arquimino Ramos, hala’o inaugurasaun uma ba Ofisiál Polisia Suku (OPS) iha suku Urahou, postu-administrativu Hatulia, Munisípiu Ermera. Iha entervista Governate ne’e hateten programa harii uma ne’e, liuhosi programa SEFOPE nian maibé servisu hamutuk ho Komandu Polisia Nasionál Timor Lorosa’e (PNTL) no mós Sentru Formasaun Dom Bosco. Nia afirma programa ne’e atu bele promove estudante ne’ebé tuir ona formasaun iha sentru formasaun sira, hodi hasa’e sira nia abilidade no koñesimentu ne’ebé durante sira aprende iha klase. Obra refere kontrui hosi estudante Dom Bosco na’in-10 durante fulan 6 no iha biban ne’e SEFOPE ofisiálmente entrega kedas ba iha Komandante Jerál liuhosi nia reprezentante nune’e bele entrega ba OPS utiliza hodi hala’o servisu.

Dili, 16 Dezembru 2020 – Prezidente Repúblika Francisco Guterres Lú Olo, hamutuk ho nia Espoza Cidalia Nobre Guterres no membru Governu sira, halo vizita traballu ba iha munisípiu Baukau durante loron tolu (3) ne’ebé hahú ohin (16/12) to’o 18 Dezembru. Iha loron dahuluk ne’e, Prezidente Repúblika ho Espoza presta uluk omenajen ba saudozu Vicente Reis ‘Sahe’ no Saudoza Wuewue. Hafoin ida ne’e, nia hakbesik-an hodi haree hikas kondisaun eskola públika, sentru saúde, atividade produtiva, inklui dada lia ho autoridade lokál no komunidade sira hodi rona no hatán preokupasaun hosi komunidade sira iha Baukau kona-ba dezenvolvimentu nasionál.

Dili, 11 Setembru 2020 - Prezidente Repúblika Francisco Guterres Lú Olo, ohin, iha presta omenajen ba Faustino dos Santo ‘Renan Selac’ no votu de pesar ba família enlutada hateten katak saudozu nia espíritu sei moris nafatin hamutuk ho ita. “Ha’u-nia kompaneiru no irmaun ida mak mate, ho Prezidénsia Repúblika no hanesan veteranu hato’o votu de pesar ba família sira hotu hodi hateten ba sira katak biar nia mate maibé nia espíritu sei la lakon no sei hela nafatin”, Prezidente Repúblika hateten. Partisipasaun Renan Selac durante tinan 24 iha luta armada, Prezidente Repúblika hateten, “Nia la’o ho ami ho dignidade boot tebe-tebes. Ho korajen boot tebe-tebes atu bele luta ba Povu ida ne’e, Rai ida ne’e ba ukun rasik an. Renan Selac ho ami hakat liu maluk sira nia isin ne’ebé monu iha sorin-sorin, monu iha oin, iha kotuk. Nia hakat liu susar sira ne’e hotu hodi hametin liu tán nia determinasaun ho korajen boot tebe-tebes atu la’o to’o nia rohan, Timor ukun rasikan”. Nu’udar Prezidente Repúblika no veteranu sente laran taridu no susar ne’ebé família sira hotu hasoru iha situasaun difísil ida ne’e nia laran. Renan Selac moris iha aldeia Ira Ara, suku Fuiluru, postu-administrativu Lospalos, iha 1 Maiu 1951, nu’udar veteranu ne’ebé luta durante tinan 24 iha ai-laran. Renan Selac hakotu iis iha meiudia tuku 12:00, 10 Setembru 2020, iha Ospitál Nasionál Guido Valadares, Dili.

Dili, 11 Setembru 2020 - Polisia Nasional Timor-Leste (PNTL) no Ministériu Públiku (MP) halo destruisaun matéria báziku droga hamutuk kontentór 9 no tonelada 160 ne’ebé mak mai hosi Xina no  prende iha portu Dili iha tinan 2018. Komandante Jerál PNTL Komisáriu Faustino da Costa, iha Kuartel Jerál PNTL Kaikoli, Kinta ne’e (10/09), esplika katak matéria báziku Droga hamutuk tonelada 160 ne’e sei afeita ba estabilidade no seguransa tanba perigu ba ema nia moris no bele estraga joven no komunidade sira-nia mentalidade, hahalok no saúde. Matéria ne’ebé uza ba ai-moruk kontra bandu ka ai-moruk ida ne’ebé labele atu utiliza ba ema ka kompañia balu. Tuir kronolojia katak Iha 14 Jeneiru 2018, iha ekipa konjunta ida kompostu hosi Ministériu Públiku, Alfandega no PNTL to’o hodi asegura no trava kontentór 9 ho totál tonelada 160 mai hosi Xina no destinasaun finál Dili. Sasán kontentór 9 ne’e mai fazeadamente balu tama uluk iha 19 Agostu 2017, faze daruak tama iha 20 Setembru 2017 no faze datoluk tama iha 7 Dezembru 2017 hamutuk hotu iha ne’ebá hafoin sira tenta fali haree reesportasaun ba Indonézia maibé infelizmente ekipa konjunta trava.

Dili, 11 Setembru 2020 – Komandante Jerál Polísia Nasional Timor-Leste (PNTL), Faustino da Costa informa, durante semana ida nia laran kaptura sidadaun timoroan hamutuk 100 resin ne’ebé mak tenta hakat liu ba nasaun viziñu Indonézia liu hosi liña fronteira. Sidadaun hirak ne’e PNTL kaptura maioria sira ne’ebé mak atu ba sa’e Sintu arte-marsiál nian iha Indonézia. Faustino da Costa hato’o informasaun ne’e iha kinta ne’e (10/9), no kontinua salienta, movimentu iha fronteira durante implementasaun Estadu Emerjénsia dalimak nian boot tebes ne’e tanba movimentu timoroan ne’ebé ba sa’e Sintu. “Kuaze kada loron no kada oras sempre iha kapturasaun hela de’it, iha semana balu ita kaer ema kuaze atus ida resin, sira ne’e hotu prosesu la’o primeiru mak ita koordena ho ministériu relevante liuliu tanba Estadu Emerjénsia Saúde lidera hela entaun ema sira ne’e lori ba iha kuarantena”, afirma Komandante Jerál PNTL ne’e.

Dili, 11 Setembru 2020 - Parlamentu Nasionál (PN), liuhosi Sesaun Solene, ohin, fó omenajen ikus ba eiz-Deputadu Lejislatura Daruak hosi Bankada UNDERTIM, saudozu Faustino dos Santos ‘Renan Selac’, ne’ebé hakotu-iis iha HNGV, Dili, iha 10 Setembru 2020. Matebian moris iha Aldeia Ira-Ara, Suku Fuiluru, Postu-Administrativu Lospalos, Munisípiu Lautém, iha 01 Maiu 1957, no saudozu hakotu-iis ho idade 63. Omenajen ne’e PN presta liuhosi votu de pesar ho unanimidade a favor 39, kontra 0 no abstensaun 0. Bankada Parlamentár sira deklara votu ne’e hodi lembra partisipasaun no kontribuisaun hosi Saudozu hanesan Deputadu no mos veteranu iha luta ba Independénsia, no mos ba dezenvolvimentu nasionál nasaun nian. Sesaun Omenajen ne’e prezide hosi Prezidente PN, Aniceto Longuinhos Guterres Lopes, akompaña hosi membru Meza no hetan presenza hosi família enlutada.

Dili, 11 Setembru 2020 – Diretór Ezekutivu Asosiasaun Defisiénsia Timor-Leste (ADTL), Cesário da Silva hateten katak grupu defisiénsia nu’udar grupu ida ne’ebé vulnerável tebes tanba grupu ne’e sempre hasoru diskriminasaun, istigma oioin, menus oportunidade ba partisipa iha setór hotu-hotu. Nia hatutan, diskriminasaun sira hanesan ne’e barak liu mai hosi família no situasaun sira hanesan ne’e halo grupu ne’e sai vulnerável liu tán. Cesário hato’o lia hirak ne’e iha Semináriu Nasionál kona-ba Empregu no Oportunidade Hasa’e Rendimentu ba Ema ho Defisiénsia, ne’ebé hala’o iha Timor Plaza, Dili, ohin, organiza hosi ADTL, no hetan partisipasaun mós hosi Sekretária Estadu ba Igualidade no Inkluzaun (SEII) Maria José de Jesus. Iha sesaun abertura, Maria José de Jesus hateten SEII halo ona esforsu no advokásia nafatin atu instituisaun Governu hotu asegura katak sira-nia polítika, lei, intervensaun sira no programa oioin ne’ebé instituisaun Governu sira halo, nia implementasaun tenke konsidera mós nesesidade maluk sira ho defisiénsia. Nia hatutan, SEII mós halo ona esforsu hodi kombate violénsia hasoru ema ho defisiénsiak, inklui feto no labarik feto sira.

Dili, 11 Setembru 2020 - Komandu Polísia Nasional Timor-Leste (PNTL) munisipiu Lautén, iha kinta ne’e (10/9), realiza serimónia tomada posse ba membru Konsellu Polisiamentu Komunitáriu (KPK) hamutuk na’in-60 hosi Komandante PNTL Munisipiu Lautén António Rego. Membru KPK hirak ne’e sei koloka iha suku Ililai no suku Eukisi postu-adminstrativu Lautén, munisipiu Lautén, nune’e, kada suku sei koloka membru KPK hamutuk na’in-30. Partisipa iha serimónia ne’e, Komandante Komandu PNTL munisipiu Lautén ne’ebé hanesan mós Prezidente Konsellu Seguransa Munisipál, reprezentante Komandante Jerál, Administradór munisipiu Lautén, Prezidente Konsellu Veteranu no Antigu Kombatente Libertasaun Nasionál, inklui mós autoridade lokál sira seluk.

Dili, 10 Setembru 2020 – Jogu Kopa FFTL 2020 entre Assalam FC kontra Zebra FC ne’ebé hala’o iha kinta ne’e (10/9), Assalam halakon Zebra ho pontu 5-1. Hafoin jogu remata, liuhosi konferénsia imprensa, Kapitaun Zebra, Januario Freitas Ximenes klarifika, ekipa Zebra molok ne’e preparadu maibé ho kestaun falla estratejia hosi Treinadór, nune’e jogadór sira joga ladún efetivu. “Dalaruma kestaun estratejia hosi treinadór bele afeita joga ne'ebé ladún di'ak iha ekipa nia laran, ami mós joga di'ak tanba ami preparadu iha Baukau, maibé lakon golu barak tanba estratejia ne'ebé treinadór uza ladun efetivu iha jogu nia laran, tanba mudansa hosi jogadór iha kotuk sira ladún koordena di'ak entre treinadór no jogadór, ida ne’e bele fó impaktu negativu tebes ba ami wainhira jogadór ida tama ladún iha esperiénsia di'ak hatudu jogu ne'ebé di'ak, entaun afeita ba ami nia ekipa sofre golu barak”, informa Kapitaun Zebra FC. Kapitaun ne’e hakle’an liu tán, Maske Treinadór halo sala, maibé hanesan aman ba Zebra laiha kestaun, ekipa nia hakarak ba jogu tuir mai tenke hadi’a, lakon ohin hotu ona iha kampu laran no buat ne’ebé falla presiza koordenasaun entre jogadór ho Treinadór, importante bele nafatin ba jogu tuir mai.

Dili, 12 Setembru 2020 – Xefe Gabinete Sekretáriu Estadu Formasaun Profisionál no Empregu (SEFOPE) Graziela F. Liu Soares apela ba formandu sira ne’ebé hala’o graduasaun iha Sentru Formasaun Tibar ba períodu 2019-2020 nian katak, idade ohin loron, idade ida ne’ebé produtivu tebes, sertifikadu seidauk garantia susesu, importante liu mak disiplina, atitude no mós vontade di’ak ba servisu. Graziela Soares hato’o ida ne’e iha nia intervensaun wainhira partisipa iha serimónia enseramentu formasaun períodu 2019-2020 no abertura siklu formasaun foun iha Sentru Formasaun Tibar. “Husu mós ba hirak ne’ebé hetan ona servisu, buat ida ne’ebé atu tau importánsia liu mak atitude servisu, tanba dala-barak ema hateten bele matenek maibé atitude servisu ladún di’ak ita laiha valór servisu ne’ebé di’ak”, Xefe Gabinete SEFOPE ne’e hatutan. Ikus nia husu mós ba formandu sira katak, simu ona sertifikadu atu labele hotu de’it ho ida ne’e, maibé nafatin estuda hodi pratika nune’e matenek ne’ebé iha labele haluha. Formandu hirak ne’e tuir ona formasaun iha área agrikultura nivel II, konstrusaun sivíl nivel II, ospitalidade nivel II, formasaun espesializasaun solar panel, no konstrusaun nivel I ba komponente navál F-FDTL.

Dili, 12 Setembru 2020 – Sekretáriu Estadu Juventude no Desportu (SEJD) Abrão Nokosiku Saldanha, iha sexta ne’e (11/9), bolu hodi halo sorumutu urjente ida ho lideransa hosi organizasaun arte-marsiál PSHT, relasiona ho atividade sa’e sintu ne’ebé PSHT hala’o iha Atambua, Indonézia, no envolve timoroan balu pasa fronteira ilegalmente hodi hetan kapturasaun hosi autoridade seguransa. Abrão Saldanha hateten, “bolu lideransa sira PSHT nian ho urjente hodi husu atu buka dalan informa ba nia membru sira, nune’e bele hakmatek lai tanba Governu agora ne’e la taka matan. Governu agora ne’e servisu maka’as hela atu halo pakote lejislasaun sira ne’ebé nesesáriu atu akomoda duni organizasaun arte-marsiál sira hotu nia aspirasaun”. SEJD husu ba PSHT nia lideransa no membru sira atu kontribui ba prosesu ne’ebé mak Governu hahú ona no hala’o daudauk. Prezidente PSHT, Baltazar Lemos Seixas hateten, nia parte ho parte Governu hato’o hela ba joven sira ne’ebé partisipa iha organizasaun PSHT atu hakmatek, pasiénsia uitoan hodi akompaña prosesu ne’ebé Governu ho lideransa sira organizasaun arte-marsiál nian hala’o daudauk.

Dili, 12 Setembru 2020 - Espoza Prezidente Repúblika Cidália Lopez Nobre Mouzinho Guterres, enkoraja atu Inan-feton, estudante no foinsa'e feto sira halo konsulta médika hodi halo diagnóstika ba deteta moras Kankru Susun, atu bele hetan tratamentu kurativu molok tama ba faze avansadu ne’ebé labele kura ona. Cidália Nobre husu atu feto sira labele moe hodi halo tratamentu saúde no fiar ba kapasidade doutór sira ne’ebé iha ospitál hodi fó asisténsia. Cidália Nobre hato’o ida ne’e wainhira halo sosializasaun kona-ba oinsá halo prevensaun moras Kankru Susun no konsiensializa sidadaun sira kona-ba hakbiit inan-feton sira hodi kontribui ba dezenvolvimentu nasionál, iha semináriu ne'ebé organiza hosi grupu Feto Kreativu, iha sexta ne’e (11/9), iha salaun eskola pré-eskolár Kamea, postu-administrativu Kristu-Rei, Dili. Iha vizita ba munisípiu, Cidália Nobre sempre halo sosializasaun ba prevensaun moras Kankru Susun. Espoza Prezidente Repúblika subliña, “di’ak liu ita prevene duké ita kura", nune'e nia apela ba komunidade atu labele moe hodi ko’alia sai wainhira hetan síntoma sira kona-ba moras Kankru Susun.

Likisá,12 Setembru 2020 - Sekretária Estadu ba Iguadade no Inkluzaun (SEII) Maria José de Jesus hamutuk ho grupu ‘Hakbiit Feto Populár’ halo kolleta ba Tomate, Ai-manas no Baria iha suku Lauhata, postu-administrativu Bazartete. Grupu Hakbiit Feto Populár hanesan grupu ida ne’ebé SEII fó apoiu liuhosi Fundu Transferénsia Públika atu nune’e bele hasa’e ekonomia feto sira ho atividade oioin ne’ebé sira hala’o. Iha okaziaun ne’e, SEII informa ba grupu no komunidade sira kona-ba servisu hirak ne’ebé SEII halo ona durante ne’e no planu sira ba 2020 no 2021 nian, nune’e ema hotu bele hatene hodi prepara oinsá programa no atividade sira ne’ebé planeia ona, ema hotu bele hola parte atu hetan benefísiu. Maria José de Jesus mós esplika katak molok SEII halo tranferénsia osan ba grupu sira, SEII sempre fó uluk formasaun ba grupu sira hodi hatene oinsá jere negósiu no halo merkadoria ba sira-nia produtu. Grupu mós tenke iha kreatividade, haree oportunidade no identifika atividade negósiu ne’ebé mak bele moris iha suku laran.

Indonézia, 12 Setembru 2020 - Doutór iha Indonézia ne’ebé mate tanba Covid-19 hamutuk 114 ona. Informasaun ida ne’e hato’o hosi Xefe Ekipa Mitigasaun Konsellu Ezekutivu Asosiasaun Médiku Indonézia, Adib Khumaidi, iha diskusaun virtual, sábadu ne’e (12/9). “Horisehik foin aumenta tán doutór haat, nune’e total agora 114”, dehan Adib. Adib informa, Java Lorosa’e (Jawa Timur) nu’udar provínsia ida ne’ebé ho totál doutór mate tanba Covid-19 aas liu, hamutuk na’in-29. Hafoin tuir fali mak sidade Medan no DKI Jakarta. Hosi totál 114 ne’e, na’in-55 ne’ebé mate nu’udar doutór jerál, no seluk nu’udar doutór espesialista. Adib akresenta, la’os doutór sira ne’ebé mate hotu-hotu hala’o knaar iha tratamentu ba pasiente Covid-19 ne’ebé izoladu, maibé doutór barak infektadu Covid-19 iha ambiente ospitál ne’ebé perigozu duni.

Dili, 12 Setembru 2020 - Ministru Asuntu Parlamentár no Komunikasaun Sosiál (MAPKOMS), Francisco Martins da Costa Jerónimo, orienta Diretór Diresaun Nasionál Promosaun no Dezenvolvimentu Mídia Lokál atu konsentra atividade sira iha tinan oin hodi halo komunikasaun, fó asesoria no halo koordenasaun permanente ho Prezidente Autoridade no Administradór Munisipiu sira atu promove no diversifika mídia nia ezisténsia iha munisipiu sira. “Ita-nia Ministériu liuhosi Sentru Formasaun Téknika iha Komunikasaun (sigla portugés CEFTEC) fó ona formasaun ba ofisiál relasaun públiku sira to’o iha nivel munisipiu, tanba ne’e ita-nia papél mak komunika nafatin no fó asesoria ba autoridade munisipál sira atu uza rekursu sira ne’e no fó servisu ba sira atu koordena ho mídia sira iha munisipiu hodi promove no diversifika sira-nia ezisténsia”, informa Ministru Francisco Jerónimo, wainhira hamutuk ho Sekretáriu Estadu Komunikasaun Sosiál (SEKOMS) Merício dos Reis Akara, hodi orienta Diretór sira elabora planu, atividade no orsamentu tinan 2021, iha sexta ne’e (11/9), iha Gabinete MAPKOMS. Francisco Jerónimo hatutan tán, pesoál ne’ebé mak koordena mídia iha munisipiu ne’e, tenke integra iha Departamentu Komunikasaun Sosiál ne’ebé estabelese iha administrasaun munisipál sira, atu nune’e nia servisu tenke tutela direita ba Prezidente Autoridade ka Administradór munisipiu sira. Iha fatin hanesan, Mericio Akara hateten, “konkorda ho orientasaun Ministru nian, ne’e ideia di’ak, ne’ebé Diretór sira la hanoin hetan, no ne’e sai hanesan desizaun ida, atu diresaun implementadór sira koordena, tanba wainhira koordenasaun ne’e funsiona ho di’ak, ita hakarak uniformiza informasaun hotu-hotu Governu nian hosi Nasionál to’o iha nivel local”.

Kovalima, 10 Setembru 2020 - Ministru Agrikultura no Peska (MAP) Pedro dos Reis, Akompaña hosi Prezidente Komisaun D Parlamentu Nasionál Antoninho Bianco, hamutuk ho Autoridade munisipiu Kovalima, halo lansamentu Kolleta Batar Noi Mutin ho total éktare 42, kinta ne’e (10/9), iha Oebaba, suku Raimea, postu-administrativu Zumalai. Iha kolleta batar ho totál éktare 42 ba époka daruak ne’e, Pedro dos Reis hateten, Governu iha ona planu hodi transforma produsaun hirak ne'e iha merkadoria, hanesan membru Governu ho nia Estrutura tomak buka dalan oinsá atu estende tán kuda halo barak hodi hanoin ona halo indústria ki’ik oan liuliu Pellet hahán ikan no manu ho ida ne’e  mak bele rezolve problema. Iha okaziaun ne'e, Antoninho Bianco hateten, durante ne'e preokupa tanba produsaun rai-laran la sufisiente atu fornese ba ita-nia an rasik taba ne’e mak osan barak sei ba li’ur, ita buka tenta atu labele dependénsia ba produsaun rai-li’ur. Iha biban ne’e, agrikultór sira husu Governu atu apoia nafatin materiál nune'e bele fasilita sira wainhira halo servisu to’o nivel merkadu.

Dili, 11 Setembru 2020- Servisu Autónomu ba Medikamentu no Ekipamentu Saúde (SAMES) hamutuk ho Ministériu Saúde, halo Serimónia Despedida ba Reprezentante Organizasaun Mundiál ba Saúde (OMS) iha Timor Leste, Rajesh Pandav nia dedikasaun ba Komunidade Timor-Leste iha nia Mandatu, iha Palásiu Sinza, Dili. Iha Diskursu, Ministra Saúde Odete Maria Freitas Belo hateten, ho prezensa Rajesh Pandav nian iha Timor-Leste hanesan pasu importante di’ak ida ba rai doben ne'e no hatudu duni kapasidade no Servisu di’ak, halo kordenasaun di’ak liuliu iha área Saúde, durante tinan 10 iha Timor-Leste hatudu rezultadu di’ak ba komunidade. Vise Ministru Saúde Bonifacio Maucoli Dos Reis mós hateten, nia rekoñese kontribuisaun hosi Rajesh Pandav durante tinan 10 hahú hosi Governu datoluk to’o Governu Daualuk bele dezenvolve área Saùde iha Timor Leste, maske seidauk avansa tuir planu estratéjiku setòr Saúde maibé Timor-Leste konsege redúz taxa mortalidade.

Dili, 14 Setembru 2020 – Armajen ida iha área suku Bebonuk nian, ne’ebé ahi hán iha domingu ne’e (13/9) mais ou menus tuku 15:00, la rezulta ema ruma mate ka kanek iha fatin refere. Maske inséndiu ne’ebé akontese ne’e la rezulta ema ruma mate ka kanek, maibé iha sasán barak ne’ebé hetan estragus hanesan roda, óleu no ekipamentu pezadu sira seluk tan. Parte Governu, liuhosi Sekretáriu Estadu Protesaun Sivíl (SEPS), Joaquim Gusmão orienta ona ekipa Diresaun Nasionál Bombeiru hodi ba hamoos no hamate ahi iha armajen refere.

Ermera, 12 Setembru 2020 – Sekretáriu Estadu Arte no Kultura (SEAK) Teofilo Caldas hateten, liuhosi uma-lisan mak hametin unidade familiár, unidade nasioná no estabilidade nasionál. Teofilo Caldas hateten ida ne’e, wainhira ho nia ekipa partisipa serimónia inaugurasaun uma-lisan Talimeta, sábadu ne’e iha aldeia Ilat, suku Baboe-leten, Atsabe, Ermera. Tanba ne’e, Teofilo Caldas husu ba jerasaun uma-lisan Talimeta, atu kontinua valoriza istória ne’ebé konstrui ho materiál orijen Timor nian, hatutan nafatin ba jerasaun sira hodi bele promove, prezerva no salvaguarda patrimóniu kulturál iha futuru. Iha inaugurasun refere hetan partisipasaun mós hosi reprezentante Membru Parlamentu Nasionál, Padre no Madre hosi parokia Atsabe, Autoridade Lokál no mós komunidade sira.

Dili, 14 Setembru 2020 - Komisáriu Adjuntu ba Asuntu Prevensaun no Sensibilizasaun Komisaun Anti Korupsaun (sigla portugés CAC), Luis de Oliveira Sampaio reafirma, CAC ezije benefisiáriu ne’ebé simu subsídiu $200.00 ho dokumentu falsu ka la elijivel tenke devolve hikas osan tanba $200.00 wainhira tau hamutuk rezulta númeru boot. Komisáriu Luis de Oliveira hato’o ida ne’e iha semináriu ne’ebé CAC realiza iha 31 Agostu liubá, iha Sentru Formasaun Judisiáriu Kaikoli, Dili. “Ema barak kestiona tanba sa mak CAC ne’e tebe rai loos haree ba osan $200.00 ne’e no la haree ba buat boot? Maibé lei ne’e mak fó kbiit mak halo servisu mezmu valór osan ne’e ki’ik. Maibé kuandu osan $200.00 tau hamutuk ho númeru boot ne’ebé tuir lei karik nia la elijível ka la prienxe kondisaun mak osan ne’e boot tebe-tebes”, Komisariu Adjuntu CAC Luis Sampaio hato’o iha semináriu ne’e ba partisipante sira. Luis Sampaio kontinua apela atu Timoroan dezonestu sira ne’ebé la elijível simu ona osan atu devolve fali osan voluntariamente. Komisaun ezije Timoroan tomak atu kontinua hatudu seriedade, vontade no afirmasaun hodi kontinua prevene no kombate korupsaun hamutuk ho CAC. Komisaun mós la taka an ba krítika hosi sosiedade no kontinua revela rezultadu hosi akompañamentu implementasaun orsamentu COVID-19 nian. “Ami ezije nafatin ita-boot sira nia vontade”, dehan Luis Sampaio.

Manufahi, 16 Dezembru 2020 – Udan boot ne’ebé akontese iha tersa (15/12) loro-kraik ne’e iha postu-administrativu Same, rezulta mota ne’ebé ho korente maka’as halai tama ba komunidade nia uma hamutuk 26 iha aldeia Sesurai, suku Betanu. Xefe suku Betanu Filipe Araújo informa ohin (16/12) iha fatin akontesimentu katak, korente mota tama ba uma hirak ne’e tanba impaktu mós hosi dadalak mota nian tolu mak sulin hamutuk hodi ba estraga tiha komunidade sira-nia hela-fatin inklui ai-horis balu. Koordenadór Jestaun Risku Dezastre munisípiu Manufahi, Elizito da Costa, ohin (16/12) iha fatin akontesimentu, informa katak ekipa Jestaun Risku Dezastre halo ona verifikasaun ba uma 26 ne’ebé mak bee tama hodi estraga mós ai-hán no sasán iha dapur. Elizito hatutan, tuir planu, Governu sei distribui apoiu emerjénsia ba vítima sira ne’e aban (17/12), inklui mós ba uma 7 iha postu-administrativu Alas ne’ebé hetan estragus tanba udan no anin boot.

Dili, 14 Setembru 2020 - Universidade Nasionál Timor Lorosa'e (UNTL), nia Fakuldade Ekonomia no Jestaun (FEJ), iha salaun FEJ nian, iha sexta ne’e (11/09), atribui tán títulu lisensiatura ba finalista na’in-26, kompostu hosi Departamentu Jestaun na’in-11, Departamentu Siénsia Ekonomia na’in-4, Departamentu Akuntabilidade na'in-8 no Departamentu Komérsiu no Turizmu-3. Por-Reitór ba Asuntu Akadémiku (PRAA), Miguel Maia dos Santos, kongratula inan-aman sira tanba hosi sira-nia servisu hamutuk mak lori estudante na’in-26 ne’e atinje sira-nia objetivu hosi área ne’ebé sira estuda. PRAA akresenta, judisium parte integradu ida hodi lori sira ba graduasaun, hanesan aktu ida hodi atribui títulu lisensiatura, nune'e bele ona utiliza títulu refere iha sira-nia moris loro-loron. Dekanu FEJ, Custódio Barata Ximenes hateten, “Ohin imi simu ona judisium, universidade liuliu FEJ iha responsabilidade hodi apoia nafatin imi, tanba imi mak espellu no bee ba UNTL, ohin ami entrega hikas ba familia sira hodi tau-matan ba imi-nia futuru”. Entretantu, reprezentante finalista nian, Natercia Maria Pereira, sente orgullu ho susesu ne’ebé nia hetan tanba kontribuisaun hosi parte oioin liuliu inan-aman no profesór sira .

Dili, 14 Setembru 2020 - Sekretáriu Estadu ba Formasaun Profisionál no Empregu (SEFOPE) Alarico de Rosário, ohin, halo abertura teste ba funsionáriu kazuál hamutuk 225 iha SEFOPE, ne’ebé konkore ba ajente administrativu, iha salaun INFORDEPE, Balide, Dili. Funsionáriu kazuál sira ne’e kompostu hosi funsionáriu SEFOPE iha munisípiu 12 la inklui RAEOA, no sira sei prienxe vaga hamutuk 128. Iha entrevista Alarico de Rosário hateten, objektivu hosi teste ne’e atu muda funsionáriu kazuál sira ne’e ba ajente administrativu, tanba daudauk ne’e funsionáriu iha SEFOPE kazuál hamutuk 243 no permanente hamutuk 207. Líder SEFOPE ne’e mós apela ba konkorente sira hotu katak oportunidade ne’e di’ak tebes ba funsionáriu kazuál sira, tanba ne’e aproveita didi’ak hodi prienxe, manán ho lakon ne’e sira rasik mak sei deside tuir matenek ne’ebé sira iha. Alarico informa mós katak, iha rezultadu ne’ebé sei anunsia iha tempu badak, ba ida ne’ebé liu labele kontente demais, no ida lakon labele triste liu tanba oportunidade sei mai, no komprometidu katak tinan oin sei nafatin realiza teste.

Dili, 14 Setembru 2020 - Universidade Nasionál Timor Lorosa’e (UNTL), liuhosi Sentru Estudu Jéneru (sigla portugés CEG) nia Organizadór, Januario da Silva Belo, iha Kampus Sentrál UNTL, hateten katak liuhosi atividade kompetisaun kulinária, parte aprendizajen ida hodi motiva universitáriu sira atu valoriza no transforma ai-hán lokál timoroan nian ne’ebé uluk rezistente sira konsumu iha luta. “Produtu ne’ebé ita uza mak kumbili, akar, ai-farina, fehuk, batar, lakeru, koto-moruk, sira ne’e mak ita-nia gerilleiru sira konsumu iha ai-laran hodi aguenta ba rezisténsia, entaun ita transforma fali ida ne’e ba iha ai-hán modernu nian tuir kapasidade estudante sira-nian”, tenik Januario da Silva. Januario da Silva mós husu ba estudante no partisipante sira atu aprende siénsia iha aula no aprende mós atividade estra sira, no kompetisaun kulinária refere hanesan aprendizajen ida atu promove valór sira rezisténsia nian, liuliu hahán sira uluk funu-na’in sira hán hodi aguenta funu ba libertasaun nian. Estudante Sancha Soares da Conceição hateten katak benefisiu ne’ebé hetan hosi kompetisaun kulinária ne’e, nu’udar motivasaun ba sira atu hatene oinsá uza produtu lokál ne’ebé uza iha tempu gerilla nian liuhosi te’in ba hahán modernu.

Dili, 14 Setembru 2020 – Grupu veteranu hamutuk na’in haat, ne’ebé lidera hosi veteranu António da Costa ‘Terra Mau Bulak’, ohin, iha palásiu Governu, hasoru malu ho Primeiru-Ministru Taur Matan Ruak, hodi husu Governu mantéin fatin eiz edifísiu DPR Tingkat I Kaikoli (Kampu Phoenix) ne’ebé daudauk ne’e sira okupa atu uza nu’udar edifísiu Konsellu Kombatente Libertasaun Nasionál nian (sigla portugés CCLN). “Ami enkontru ho Primeiru-Ministru, ami laiha buat seluk só fatin Kaikoli nian de’it ne’e mak informa ba Sua Eselénsia nu’udar Estadu labele submete de’it ba lei, lei ne’e ami Veteranu iha mak harii lei, ami Veteranu harii instituisaun hotu maibé lei ne’e atu tane Veteranu, hadi’a Veteranus, atu haburas no hamoris Veteranu, la’ós halo lei para hatún no kondena ami, surat ida mai konfirmadu loos mai hosi Komandante em Xefe Xanana, mai hosi Dr. Mari Alkatiri hanesan fundadór tanba ne’e mak ami aseita rai ne’e, bele prosedimentu legais oioin mós Veteranu sira tenke tane mais pur kontráriu lei mak hanehan ami, ami tenke hasoru lei agora”, esplika Terra Mau Bulak ba jornalista sira hafoin reuniaun ho Xefe Ezekutivu. Ba sira-nia ezijénsia ne’e, Primeiru-Ministru Taur Matan Ruak ne’ebé hanesan mos Eiz Xefe Estadu Maiór FALINTIL, afirma, fatin Kampu Phoenix ne’e, iha tempu V Governu Konstitusionál nian, Eiz Primeiru-Ministru Xanana Gusmão entrega ona ba Tribunál Rekursu atu harii futuru edifísiu Tribunál nian, tanba ne’e atuál Governu kontinua mantéin desizaun ne’ebé hola ona, katak Kampu Phoenix entrega ba Tribunál atu harii edifísiu foun iha ne’ebá. Molok ne’e, Prezidente CCLN, Vidal de Jesus ‘Riak Leman’ ho nia ekipa hasoru malu ona ho Primeiru-Ministru hodi husu fatin própriu ida atu uza hanesan edifísiu ba CCLN nian, ne’ebé iha enkontru refere, Xefe Governu indika eiz Muzeu tempu Indonézia nian iha Komoro (Arte Moris) besik Akademia PNTL, atu rehabilita hodi bele uja ba edifísiu CCLN hodi atende nesesidade veteranu sira-nian.

Dili, 14 Setembru 2020 - Sekretáriu Estadu Protesaun Sivil, Joaquim Gusmão tún direitamente hamutuk ho ekipa Diresaun Nasionál Bombeiru Timor-Leste hodi hamate ahi ne’ebé hán armajen hosi kompañia ida iha aldeia Metin 4, suku Bebonuk, postu-administrativu Dom-Aleixo, Dili. Iha traballadór ida tenta hodi salva sasán balu hosi armajen ne’e maibé la konsege. Rezultadu hosi akontesimentu ne’e mak ahi hán mutuk Roda iha kontentór haat, Kareta ida, Motor rua, Oli Bidon 20, ai-moruk, no ekipamentu pezadu seluk tán. Relasiona ho inséndiu ne'e, Ekipa Bombeiru Nasionál hetan Apoiu GOI no Bombeiru Munisipiu Aileu ne’ebé ho esforsu maka'as tenta atu hamate ahi ne’ebé hán armajen ne'e maibé ahi aumenta hán maka'as liu tán nune'e la konsege salva sasán no ekipamentu pezadu seluk iha armajen laran.

Dili 15 Setembru 2020 - Komandu Polísia Nasionál Timor-Leste (PNTL) munisipiu Likisá iha fim-de-semana ne’e rezista kazu asaltu malu ida ne’ebé akontese iha área Tibar. Konfrontu ne’e envolve Grupu Arte-Marsiál hanesan PSHT no IKS, hodi rezulta joven ida hetan tiru hosi membru PNTL ida ne’ebé uza arma iha momentu insidente ne’e mosu. Porta-vóz Komandu PNTL Superintendente Xefe Arnaldo de Araújo liuhosi Konferénsia Imprensa ne’ebé hala’o iha segunda ne’e (14/09), iha Kuartél Jerál PNTL Kaikoli, haktuir kronolojia akontesimentu katak iha 12 Setembru oras 07:00 dadeersan akontese kazu asaltu malu iha Tibar besik edifisiu NCBA nia sorin entre grupu rua mak PSHT no IKS hodi rezulta ema ida kanek no estraga uma rua. “Oras ne’e dadaun suspeitu prinsipal sira hosi kazu refere parte PNTL sei buka tuir hela no prosesu investigasaun ba kazu ne’e sei kontinua la’o to’o hetan ninia rezultadu katak ema na’in hira mak envolve iha akontesimentu ne’e, kona-ba ema ne’ebé mak hetan kanek ka hetan tiru ne’e oras ne’e daudauk iha ona HNGV hodi hetan tratamentu no ba membru PNTL ho inisiál JS ne’ebé mak tiru joven oras ne’e daudauk parte SIKN buka hela dadus atu bele hatene envolvimentu membru refere iha akontesimentu ne’e”, esplika Porta-voz Komandu PNTL ne’e.

Dili, 15 Setembru 2020 – Porta-vóz Komandu PNTL Superintendente Xefe Arnaldo de Araújo, liuhosi Konferénsia Imprensa ne’ebé hala’o iha segunda ne’e (14/09), iha Kuartél Jerál PNTL Kaikoli, haktuir kronolojia akontesimentu membru PNTL tiru joven ida iha Tibar katak, iha 12 Setembru oras 07:00 dadeersan, mosu konfrontu entre grupu arte-marsiál PSHT no IKS, iha momentu ne’ebá membru PNTL ho inisiál JS mai hosi Ermera atu halo servisu iha Likisá, wainhira nia to’o iha Tibar mosu konfrontu tuda malu ne’ebé envolve parte rua hosi estrada leten no kraik. JS to’o iha fatin ne’ebá hodi aviza katak para ona maibé konfrontu kontinua akontese. Iha momentu ne’e membru PNTL na’in tolu ne’ebé mak hala’o viajen hosi Ermera atu ba Dili, wainhira to’o iha fatin akontesimentu, sira tún hodi apoia tán JS ne’ebé antes ne’e iha ona fatin akontesimentu. “Membru PNTL na’in haat ne’e hetan mós asaun hosi grupu rua ne’e, hetan tuda no balu hetan kanek hodi nune’e mak membru na’in haat ne’e defende sira-nia an no ikus mai tiru duni joven ida ne’ebé mak hetan kanek. Buat hotu relasiona ho akontesimentu ne’e sei iha prosesu investigasaun nia laran”, tenik Superintendente Xefe ne’e.

Dili, 15 Setembru 2020 - Forsa Konjunta ne’ebe kompostu husi UPF, UEP no F-FDTL ne’ebé destaka iha liña fronteira kaptura ema na’in-16 tama ilegalmente mai Timor-Leste, iha loron 10 fulan Setembru tinan 2020. Porta-vóz Komandu PNTL Superintendente Xefe Arnaldo de Araújo, hato’o informasaun ne’e liuhosi Konferénsia Imprensa ne’ebé hala’o iha segunda ne’e (14/09), iha Kuartél Jerál PNTL Kaikoli. Ema na’in-16 refere forsa konjunta kaptura wainhira hala’o hela patrullamentu no hirak ne’e maioria hosi Grupu Arte-Marsiál ne’ebé mak ba sa’e Sintu iha Indonézia. Ema hirak ne’e oras ne’e daudauk integra ona ba iha parte Ministériu Saúde hodi tama ba Kuarentena. Prosesu investigasaun ba ema sira ne’e kontinua la’o inklui sasán sira ne’ebé iha entrega ona ba PNTL munisipiu Bobonaru. “Iha loron hanesan parte UPF iha Suai, kaptura ema na’in-7 tama ilegalmente no entrega hotu ona ba Ministériu Saúde hodi tama ba Kuarantena”, informa tán Porta Voz Komandu PNTL ne’e.

Dili, 15 Setembru 2020 – Jogadór hosi klubu Paris Saint Germain (PSG) Neymar Junior, ameasadu sei hetan sansaun proibidu atu joga iha jogu dala hitu tuir mai, tanba nia tuku jogadór hosi klubu Olympique Marseille, Alvaro Gonzalez nia ulun parte kotuk. Asaun la desportivu ne’e Neymar halo wainhira mosu konfrontu entre jogadór sira iha jogu liga Fransa nian entre PSG vs Marseille, ne’ebé hala’o iha Parc des Princes, iha domingu ne’e (13/9). Árbitru fó kartaun mean hodi duni sai kedas Neymar hosi kampu hafoin nia haree repetisaun hosi gravasaun Video Assistant Referee (VAR). Jogu refere iha jogadór haat seluk tán mak hetan kartaun mean hosi Árbitru, mak hanesan Leandro Paredes no Layvin Kurzawa hosi PSG, Jordan Amavi no Dario Benedetto hosi Marseille.

Dili, 09 Dezembru 2020 – Konsellu Ministru halo aprovasaun ba Akordu Finansiamentu entre Repúblika Demokrátika Timor-Leste (RDTL) ho Banku Mundiál ne’ebé aprezenta hosi Ministru Finansa Rui Augusto Gomes, ohin (09/12), liuhosi reuniaun estraordináriu ne’ebé realiza iha palásiu Governu. Akordu refere Ministériu Finansa halo hodi haree ba projetu fortalesimentu ensinu báziku iha Timor-Leste no ba projetu dezenvolvimentu infraestrutura bee no saneamentu iha munisípiu Baukau. Mídia Ministériu Justisa haktuir, akordu ne’e sei asina direitamente hosi Ministru Finansa hodi reprezenta Governu RDTL.

Dili, 15 Setembru 2020 – Governu India blokeia ona aplikasaun atus resin hosi Xina, inklui mós aplikasaun populár PUBG Mobile. Blokeiu refere halo foinsa’e ida iha India ho naran Pritam Halder, idade 21, sente frustrante no deside hodi komete suisídiu ka oho an ho maneira tara-an. Ratna nu’udar inan hosi foinsa’e ne’e, haktuir katak Pritam baibain halimar PUBG Mobile iha tempu kalan. Tanba hetan blokeadu iha India, Pritam labele halimar ona aplikasaun jogu ne’e. “Ha’u hanoin nia deside hodi oho an tanba nia labele halimar tán ona aplikasaun ne’e”, Ratna informa. Konjetura ida ne’e justifikadu hosi parte polísia hafoin sira husu informasaun no halo investigasaun balu ba família.  Molok hetan nia mate-isin, tuir kronolojia ne’ebé Pritam nia inan haktuir katak, Pritam xave tiha nia an iha kuartu laran. Nia la responde wainhira nia parente sira bolu atu ba hán. Ratna husu viziñu nia tulun hodi dudu odamatan halo nakloke, “Ami tama ba no hetan Halder mate ho tara-an hela iha kuartu”, nia inan informa. Ida ne’e la’os kazu dahuluk, maibé iha fulan Agostu liubá, iha mós foinsa’e ida ho idade 16 iha India ne’ebé oho an tanba nia Aman prende tiha nia telemóvel no bandu nia atu halimar PUBG Mobile.

Dili, 15 Setembru 2020 – Prezidente Repúblika (PR), Francisco Guterres Lú Olo hateten, prosesu hamonu Governu tenke la’o tuir rekezitu no sirkunstánsia tama iha artigu 112. Prezidente Repúblika hato’o ida ne’e iha okaziaun abertura III Sesaun Lejizlativa ba V Lejizlatura Parlamentu Nasionál nian, ohin, iha Parlamentu Nasionál. “Ita tenke konsiente katak, hafoin Governu ida harii, tuir Konstituisaun RDTL haruka, nia iha autonomia polítika hodi hala’o ninia knaar, nu’udar Órgaun Ezekutivu. Wainhira maioria parlamentár ida muda, ida ne’e la determina katak Governu tenke monu ka tenke harii kedas Governu foun ida. La determina ida ne’e tanba prosesu hamonu Governu tenke la’o tuir rekezitu no sirkunstánsia tama iha artigu 112, hosi Konstituisaun Repúblika. Artigu ne’e hateten katak Governu monu wainhira Parlamentu Nasionál la aprova votu konfiansa ka wainhira aprova mosaun sensura”, dehan PR Lú Olo. Xefe Estadu ne’e hatutan, dispozisaun konstitusionál ida ne'e fó protesaun ba Governu nia autonomia polítika relativa tanba define loloos kauza no oinsá bele demite Governu. Hafoin haree katak buat ruma akontese iha kontestu ida ne’e, Prezidente Repúblika bele foti desizaun relasiona ho demisaun Governu tuir pontu n.° 2 hosi artigu 112.

Dili, 15 Setembru 2020 – Proposta Orsamentu Jerál Estadu (OJE) 2020 la pasa iha fulan Janeiru liubá, la obriga Prezidente Repúblika (PR) atu demite Governu ka disolve Parlamentu Nasionál, tanba faktu ida ne’e la hamosu krize institusionál grave. PR Francisco Guterres Lú Olo hato’o ida ne’e iha nia diskursu, ohin, iha Parlamentu Nasionál. “Iha fulan Dezembru 2019, Primeiru-Ministru dada-sai fali proposta Orsamentu Jerál Estadu ba 2020 ne’ebé hatama tiha ona ba debate iha Parlamentu Nasionál, no iha fulan-Janeiru tinan 2020 hatama fali proposta foun ida. Dada fali proposta dahuluk no proposta daruak Orsamentu Jerál Estadu la pasa, iha 17 Janeiru 2020, la implika katak Konstituisaun Repúblika fó ona dalan atu demite Governu ka disolve Parlamentu Nasionál, maske lala’ok polítiku rua ne'e relevante tebes. Tanba proposta Orsamentu Jerál Estadu la pasa, mosu hanoin ne’ebé konsidera katak rejeisaun ne’e bele ona lori Prezidente Repúblika atu disolve Parlamentu Nasionál. Ha’u hakarak haklaken katak faktu ne'e de’it la obriga Prezidente Repúblika atu disolve Parlamentu Nasionál. Ita haree momoos katak faktu ida ne'e la hamosu krize institusionál grave tanba VIII Governu hala’o nafatin ninia knaar hanesan baibain”, dehan Prezidente Repúblika. PR hatutan, Konstituisaun fó dalan ba Governu atu hatama fali proposta lei OJE foun ida durante sesaun lejizlativa hanesan, maske proposta ida uluk la pasa. Importante fó hanoin mós katak Parlamentu Nasionál hala’o nafatin ninia knaar baibain tuir Konstitusaun RDTL.

Dili, 15 Setembru 2020 – Prezidente Repúblika Francisco Guterres Lù Olo, iha nia diskursu ba okaziaun abertura III Sesaun Lejizlativa ba V Lejizlatura Parlamentu Nasionál nian, iha Parlamentu Nasionàl, ohin, enkoraja partidu polìtiku sira atu hametin maioria parlamentár ba beibeik, maibé buka atu halo mós krítika kontrutiva ba Governu nia lala’ok. “Ha’u enkoraja partidu polítiku sira atu hametin maioria parlamentár ba beibeik, maibé buka mós halo krítika konstrutiva ba Governu ninia lala’ok. Partidu ida-idak tenke sai fatin ida ba formasaun ba kuadru no militante sira, atu promove responsabilidade polítika no sívika no hasa’e sidadania”, dehan Prezidente Repúblika. Prezidente Repúblika apela mós atu haburas kultura krítika konstrutiva ida ne'ebé foka liuliu ba hametin páz, unidade nasionál no integridade, kultura ida ba servisu no empreendorizmu, kultura ida ne'ebé tau-matan ba ambiente no fó prioridade ba moris di’ak, ba rikusoin boot liu mak labarik sira, feto no mane sira.

Dili, 15 Setembru 2020 - Prezidente Parlamentu Nasionál, Aniceto Longuinhos Guterres Lopes, akompaña hosi Membru Meza sira, simu Proposta Orsamentu Jerál Estadu (OJE) 2020 nian, ohin, iha Sala Konferénsia Parlamentu Nasionál. Proposta OJE ne’e entrega diretamente hosi Vise Ministra Finansa, Sara Lobo Brites, akompaña hosi Ministru Asuntu Parlamentár no Komunikasaun, Francisco Jerónimo, ho montante Millaun $1.497.1. Hafoin simu Proposta OJE 2020 nian, ba Jornalista sira Prezidente Parlamentu Nasionál hateten, Orsamentu ne’ebé Governu aprezenta ho karáter urjénsia, nune’e, sei iha Plenária estraordinária hodi diskute no aprova diskusaun OJE ho karáter urjénsia no baisa ba komisaun Espesializada Permanente sira hodi halo audiénsia públika molok hakat ba diskusaun no aprovasaun Jeneralidade no Espesialidade iha plenária, tarde liu mak 8 Outubru aprovasaun iha finál globál.

Dili, 15 Setembru 2020 – Prezidente Repúblika Francisco Guterres Lú Olo hateten, maske pandemia Covid-19 seidauk hamate ema ida iha Timor-Leste, maibé tempu seidauk to’o atu selebra vitória. Lú Olo informa ida ne’e iha okaziaun  abertura III Sesaun Lejizlativa ba V Lejizlatura Parlamentu Nasionál nian, ohin, iha Parlamentu Nasionál. “Moras ne’e (Covid-19) infeta ona liu ema millaun 29 iha mundu tomak no halo ona ema liu na’in rihun 900 mate. Hosi fulan Marsu to’o ohin-loron, Timor-Leste rejista ona kazu konfirmadu 27. Hosi totál ne'e, 26 mak rekupera ona no nein ema ida mate to’o ohin-loron. Maski nune'e, seidauk to’o tempu atu selebra vitória. Corona virus sei la’o maka’as hela no ita seidauk hatene wainhira mak pandemia ne’e lakon iha mundu”, dehan Prezidente Repúblika. Xefe Estadu hatutan, tanba vírus ne'e maka’as tebes, presiza matan moris nafatin. Se la kuidadu, bele lakon vida barak.  Nune’e, Prezidente Repúblika apela nafatin ba Povu Timor-Leste tomak atu matan-moris ho neon-matenek hodi labele sobu fali esforsu sira ne’ebé halo ona ho konsiénsia tomak to'o ohin-loron.

Lautén, 15 Setembru 2020 – Primeiru Ministru Taur Matan Ruak afirma, saudozu Renan Selac nia isin mak mate, maibé nia espíritu kontinua moris, hodi hatutan nia kontribuisaun ba nasaun, Estadu tomak sei la haluha, no Estadu orgullu ho saudozu nia kontribuisaun ba iha luta libertasaun nasionál. Xefe Ezekutivu hato’o ida ne’e, iha nia lia-menon wainhira partisipa iha serimónia haloot Eiz Sekretáriu Rejiaun I Ponta Leste, saudozu Faustino da Costa Renan Selac, tersa ne’e (15/9), iha Jardim Erói ba Pátria, munisípiu Lautén, hodi presta omenajen ikus ba sauduzu. “Erói sira nunka mate, isin lolon mak mate maibé espíritu moris ho ita, tanba ne’e maun Renan sei moris ho ita jerasaun ba jerasaun. Nia kontribuisaun, nasaun tomak la haluha, husu Na’i Maromak fó fatin ba nia hodi horik rohan laek, husu nia kontinua tau-matan ba nia kaben no nia-oan sira no maun-alin sira hotu, tau-matan mós ba nia maluk veteranu hotu ne’ebé namkari iha ita-nia nasaun laran tomak para hamutuk kontinua banati tuir nia hahalok di’ak ne’ebé nia husik hela iha ita hotu nia leet”, Primeiru-Ministru afirma. Xefe Ezekutivu lori Estadu tomak nia naran agardese ba família saudozu Renan Selac nian ba kontribuisaun tomak iha prosesu luta ba libertasaun nasionál no husu harohan atu Maromak haraik ba saudozu deskansa rohan laek.

Dili, 15 Setembru 2020 – Governu liuhosi Vise Ministru Interiór (VMI) Antonio Armindo, vizita Kuartél Jerál Komandu Polísia Nasional Timor-Leste (PNTL), iha tersa ne’e (15/09), hodi hala’o enkontru ho Komandante Jerál no Segundu Komandante Jerál hamutuk ho Komandante Komandu Munisipiu sira, ho objetivu fó korajen ba Komandu PNTL atu kontinua ativa no implementa Konsellu Seguransa Munisipál (KSM) iha teritóriu laran tomak, tuir orientasaun hosi Primeiru-Ministru. “KSM ne’e agora la’o daudauk hela, ita mai fó korajen nafatin ba membru sira atu kontinua la’o no envéz kada fulan tolu ita halo maibé pelu menus ita bele halo kada fulan envolve autoridade lokál sira iha munisipiu atu bele ko’alia kona-ba kestaun seguransa, hanesan ita hotu hatene agora daudauk ne’e seguransa ida ne’ebé ameasa boot liu ne’e mak pandemia Covid-19, tanba ne’e mak kontinua fó hatene sira, enkoraja sira atu bele kontinua servisu nafatin iha idak-idak ninia munisipiu”, Antonio Armindo esplika.

Dili, 16 Setembru 2020 - Polísia Nasionál Timor-Leste (PNTL) munisipiu Dili kaptura membru Rede Grupu natureza labarik na’in-40 ne’ebé mak halo atividade ilegál, halo an sagradu hodi ema ba adora hodi submete ba prosesu investigasaun. Komandante Komandu PNTL munisipiu Dili Superintendente Xefe Henrique da Costa hateten,  iha 14 Setembru liubá tuku 18:00, PNTL munisipiu Dili no Eskuadra Dom Aleixo ne’ebé halo patrula konsege sobu Rede Grupu Natureza Labarik iha aldeia Rosário suku Madohi, hodi kaptura ema na’in-40 hosi munisipiu Baukau inklui sidadaun indonézia na’in-1. Henrique da Costa hato’o asuntu ne’e, iha nia knaar fatin, Kaikoli, Dili. Komandante ne’e haktuir tán, Sidadaun Indonézia ho naran inisiál AA ne’e envolve ona iha kazu ne’ebé hanesan iha 2014 iha Tasi-tolu no iha Manleuana, ne’ebé mak halo nia an hanesan ema Sagradu no ema hotu ba adora. Nia hahalok ida ne’e mak akontese nafatin iha segunda ne’e (14/9), entaun parte investigasaun rekolla hotu dadus no informasaun, nune’e bele aprezenta ba Ministériu Públiku atu iha tempu badak bele hetan desijaun. Grupu ne’e nia kordenadór ho naran inisial DJ no ida seluk VD mak responsável hodi lori ema sira hosi munisipiu mai atu hela iha sira-nia fatin hodi halo atividade ne’e. Sira mai hosi Baukau iha loron 30 Agostu atu partisipa iha serimónia balu depois serimónia ne’e remata sira la fila to’o agora.

Dili, 16 Setembru 2020 – Relasiona ho kazu membru Rede Grupu natureza labarik na’in-40 inklui sidadaun estranjeiru ida ne’ebé mak halo atividade ilegál, halo an sagradu hodi ema ba adora no hetan kapturasaun hosi Polísia Nasionál Timor-Leste (PNTL) munisipiu Dili ne’e, Polísia mós buka hela faktu ruma karik kazu ne’e iha mós ligasaun ho kazu ne’ebé mak akontese iha fulan hirak liubá, sidadaun ida hosi munisipiu Ermera sa’e motorizada hodi tenta atu ba soke aviaun iha Aeroportu, no sidadaun ida seluk ne’ebé mak tenta ba sa’e aviaun ida ne’ebé para hela. Komandante Komandu PNTL munisipiu Dili Superintendente Xefe Henrique da Costa hato’o informasaun refere, iha nia knaar fatin, Kaikoli, Dili. “Ita tenta liga to’ok ba iha ne’ebá tanba grupu ne’e (Rede Grupu Natureza Halo an Sagradu) hanesan grupu ne’ebé mak sira reza ho imajinasaun maka’as katak buat ne’ebé mak la akontese sira dehan tenke akontese”, Henrique da Costa akresenta. Iha kapturasaun ne’ebé PNTL halo ba grupu refere, hetan mós atributu hanesan bandeira RDTL 2, bandeira FRETILIN 2, bandera FALINTIL, osan no hahán.  Informasaun ne’ebé mak Polisia hetan katak Sidadaun ida hosi estranjeiru ho naran inisiál AA ne’e buka hahán di’ak hanesan foos mean, ikan-mas mean no hahán di’ak de’it mak fó ba nia hán.

Dili, 16 Setembru 2020 – Prezidente Organizasaun Arte-Marsiál PSHT Baltazar Lemos Seixas husu ba membru PSHT sira ne’ebé ba sa’e sintu iha Indonézia no fila mai Timor-Leste, tenke ba entrega an iha servisu saúde hodi tama kuarentena, tanba Covid-19 la’os moras halimar. Nia hato’o ida ne’e, hafoin remata enkontru ho Vise Ministru Interiór António Armindo, hamutuk ho Komandante Jerál PNTL Komisáriu Polísia Faustino da Costa, iha tersa ne’e (15/9), iha sala VIP Ministériu Interiór Vila-Verde, hodi ko’alia kona-ba membru PSHT sira ne’ebé tama ilegál mai Timor-Leste hafoin ba sa’e sintu iha Indonézia. “Ha'u husu ba ami-nia membru sira ne’ebé oras ne’e fila ona mai Timor atu koopera ho Governu liuliu Ministériu Saúde no parte seguransa atu bele entrega an, tanba moras Covid-19 ne’e la’os moras halimar maibé perigu ba ema nia vida. Nune’e dala ida tan fó hatene ba membru tomak PSHT nian atu entrega an, karik sente ta’uk atu entrega an ba polísia sira, entaun fó hatene mai ami para akompaña lori ba ekipa Covid-19 hosi Ministériu Saúde atu lori ba kuarentena”, Baltazar Lemos afirma. Vise Ministru Interiór mós husu ba lideransa PSHT sira atu kontakta malu ho membru balu ne’ebé sei iha Indonézia atu konsentra iha fatin ida, hodi buka meiu lori sira fila mai Timor-Leste atu kumpre kuarentena.

Dili, 16 Setembru 2020 – Xefe Estadu Maiór Jenerál Lere Anan Timur kestiona sé mak fasilita membru sira arte-marsiál nian hodi hakat liu fronteira ba sa’e sintu iha Indonézia, tanba ema barak tebes mak ba sa’e sintu maibé seguransa la deteta. Maiór Jenerál hato’o informasaun ne’e, ohin, iha palásiu prezidensiál, hafoin remata enkontru ho Prezidente Repúblika Francisco Guterres Lú Olo. “Ita preokupa mak fronteira tantu aeroportu tantu mós fronteira Terestre entre Timor-Leste ho Indonézia, ita prekupa tanba hakat sai hosi fronteira ne’e ilegál mak barak, pur ezemplu foin daudauk ha’u rona dehan ema 300 hakat liu liña fronteira hodi ba sa’e sintu iha Indonézia, ka bele liu tán ida ne’e, agora ita tenke kestiona sé mak fasilita sira ne’e, tanba ema 300 ne’e la’os uitoan, ne’e parese ema ruma mak fasilita, ne’e mak ita-nia seguransa sira mos la deteta”, Jenerál F-FDTL informa. Jenerál hatutan tán, iha semana ne’e nia laran, nia sei hasoru malu ho Komandante Jerál Polisia no Vise Ministru Interiór atu esplika situasaun ida ne’e, labele admite tán hahalok sira ne’e, tanba oras ne’e nasaun enfrenta hela Covid-19.

Dili, 16 Setembru 2020 – Konsellu Ministru hala’o sorumutuk iha Palásiu Governu, ohin, no aprova alterasaun dahuluk projetu Dekretu-Lei no. 21/2020, 5 Juñu, ne’ebé aprezenta hosi Ministra Negósiu Estranjeiru no Kooperasaun Adaljiza Albertina Xavier Magno. Projetu Dekretu-Lei ne'e kria ona subsidiu temporáriu ida iha ámbitu atu hatán ba Covid-19, hodi fornese ba sidadaun Timor-Leste ne’ebé hela temporáriu iha estranjeiru. Ho alterasaun ba projetu Dekretu-Lei ne’e sei abranje tán sidadaun Timor-Leste nian ne’ebé hela provizóriu iha nasaun hitu mak hanesan Bangladesh, Bélzika, Xina, Kore Súl, Reinu Unidu, Mozambike no Singapura. Nune’e, medida refere sei aumenta mós númeru hosi sidadaun Timor-Leste iha estranjeiru ne’ebé atu hetan protesaun liuhosi subsídiu ne’e, iha momentu pandemia ne’ebé kontinua hamosu efeitu dramátiku ba mundu tomak.

Dili, 16 Setembru 2020 – Liuhosi sesaun plenária ordinária, ohin iha Parlamentu Nasionál, Prezidente Parlamentu Nasionál (PPN), Aniceto Longuinhos Guterres Lopes, baisa Proposta Orsamentu Jerál Estadu (OJE) 2020 ba Komisaun Espesializada Permanente sira OJE ba tinan 2020 nian. Proposta Lei ne’e simu direitamente hosi Prezidente Komisaun C ne’ebé trata Asuntu Finansa Públika, Maria Angelica Rangel, no Komisaun ida ne’e sei trata ho karáter urjénsia durante oras 24 nia laran hodi prepara relatóriu no pareser. Hafoin prepara hotu relatóriu no pareser, sei aprezenta hikas iha Parlamentu Nasionál, iha loron 17 fulan Setembru tinan 2020, oras 15:00, iha plenária hodi halo diskusaun no aprovasaun.

Notícias Ao Minuto, 16 Setembru 2020 - Sientísta Universidade Lund, Suésia, hateten katak kanta aumenta risku boot ba transmisaun COVID-19 liuhosi kabeen ne'ebé dalaruma kontamina ona moras COVID-19. Deskoberta ne'e publika iha Aerosol Science and Technology no divulga iha artigu ida Revista Galileu nian. "Iha ona relatóriu barak kona-ba diseminasaun Covid-19 iha Koru. Tan ne'e, restrisaun oi-oin halo ona iha mundu tomak hodi bele halo kanta seguru liu tán", investigadór Jakob Londahl esplika iha komunikadu ida. Tuir Revista Galileu, konkluzaun ne’e foti depois investigadór sira analiza kantores nain-12 ne’ebé saudável hamutuk no nain-2 ne’ebé teste ona katak pozitivu ba COVID-19 no rezultadu hatudu katak iha risku infesaun boot wainhira kanta. Nune’e sientísta Sueku sira hateten katak probabilidade kontaminasaun COVID-19 nian kiik wainhira kantór sira mantein Distánsia Sosiál no Uza Máskara wainhira kanta hamutuk.

Dili, 17 Setembru 2020 – Ministra Negósiu Estranjeiru no Kooperasaun, Adaljiza Magno, informa katak Governu halo hela esforsu atu reativa fali aviaun komersiál kada fulan semo dala ida. Ministra Adaljiza informa ida ne’e hafoin remata sorumutuk Konsellu Ministru, iha kuarta ne’e (16/9),iha palásiu Governu, Dili. “Ministériu Transporte Komunikasaun mak organiza asuntu ne’e (reativa aviaun komersiál), se posivel entaun ita bele fasilita sidadaun sira fila mai Timor-Leste iha fulan ida dala ida”, Adaljiza hatutan. Relasiona ho timoroan balu ne’ebé atu fila ona mai Timor-Leste, inklui estudante sira iha Izrael, Ministra hateten, “Ami trata hela asuntu ne’e, karik iha posibilidade mai ho vuu Euro Atlantic entaun ita akomoda sira hosi ne’ebá (Portugál). Ami buka hela aprovasaun orsamentu ba asuntu ne’e”.

Dili, 17 Setembru 2020 –Gabinete Apoiu Sosiedade Sivíl (sigla portugés GASC), hahú hosi 15 Agostu to’o 15 Setembru 2020, simu ona proposta hamutuk 211 ne’ebé submete hosi organizasaun sosiedade sivíl, organizasaun rezisténsia, relijiaun, no grupu personalidade la ho jurídiku iha teritóriu tomak. GASC informa mós katak aplikasaun fundu sosiedade sivíl ba tinan fiskál 2021 ofisialmente taka ona iha 15 Setembru 2020, no GASC sei la atende tan simu proposta sira tanba ekipa avaliasaun prepara-an atu hahú hala'o selesaun ba proposta hirak ne'ebé submete ona. Orsamentu ne'ebé aloka ba GASC ba tinan fiskál 2021 hamutuk $1,658,225.09, nune’e, GASC informa katak sei hala'o selesaun proposta sira ho rigorozu hodi jere fundu ho efisiénsia no efikás, nune'e, desizaun selesaun finál sei la prejudika ba aplikante hotu.

Singapura, 16 Setembru 2020 – Embaixadór Izrael iha Singapura, Sagi Karni, entrega ekipamentu médiku no laboratóriu ba Embaixadora Timor-Leste iha Singapura, Natália Carrascalão. Serimónia entrega ekipamentu ne’e hala’o iha kuarta ne’e (16/9), iha Embaixada Timor-Leste iha Singapura. Doasaun ekipamentu médiku no laboratóriu ne’e, hodi apoia Klínika Bairu-Pité, Dili. Embaixadora Natália espresa nia apresiasaun ba doasaun hosi povu Izrael ba povu Timor-Leste espesialmente ba Klínika Bairu-Pité. Iha fatin hanesan, Embaixadora Natália entrega mós Karta Suporta hosi Governu Timor-Leste ba kandidatura Izraelense ba ADB.

Dili, 17 Setembru 2020: Xefe Governu Timor-Leste, Taur Matan Ruak, liuhosi nia konta ofisiál twitter, lori Governu Timor-Leste nia naran, kongratula Japaun nia Primeiru-Ministru foun Yoshihide Suga, ne’ebé troka Primeiru-Ministru tuan Shinzo Abe. Felisitasaun ne’e Taur Matan Ruak hato’o liuhosi twitter hakerek, “Lori Governu Timor-Leste nia naran, ha’u kongratula Sua Excia. Sr. Yoshihide Suga ba pozisaun nu’udar Primeiru-Ministru foun Japaun nian. Dezeja ita-nia susesu iha ita-nia lideransa no kontinua haforsa ita-nia kooperasaun bilateral no relasaun. Bom susesu”. Yoshihide Suga simu ona pose iha kuarta (16/9) ne’e iha Japaun, hodi troka nia antesesór, Shinzo Abe ne’ebé rezigna-an tanba motivu saúde.

Dili, 17 Setembru 2020: Primeiru-Ministru Taur Matan Ruak, hafoin remata enkontru ho Prezidente Repúblika Francisco Guterres Lú Olo, iha palásiu prezidensiál, ohin, hateten katak iha fatór tolu ne’ebé kontribui ba pasajen illegál maka’as iha fronteira ne’ebé loron ba loron kontinua akontese. “Iha fatór tolu kontribui ba pasajen ilegál iha fronteira ne’e maka’as. Ida mak relasaun família entre populasaun iha fronteira. Ida seluk mak problema tranzasaun, komérsiu. Sira ba sosa sasán iha ne’ebá baratu. Ida seluk mak grupu arte-marsiál, liuliu ikus ne’e ita-boot sira haree, ita-nia oan sira hosi PSHT ba mai ilegalmente. Ida ne’e lori preokupasaun boot ba Ministériu Interiór”, Taur informa. Taur kontinua informa katak, Governu mós halo ona kontaku ho líder grupu arte-marsiál PSHT atu koopera hodi hapara nia membru sira tama no sai ilegalmente hosi fronteira ba atividade graduasaun nian.

Dili, 17 Setembru 2020 – Komandante Jerál PNTL, Komisáriu Faustino da Costa informa katak durante implementasaun estadu emerjénsia, PNTL kaer membru PSHT hamutuk 290 ne’ebé mak ba tuir graduasaun ka sa’e sintu iha Atambua, Indonézia. Faustino hato’o informasaun ne’e, ohin, iha palásiu prezidensiál, hafoin remata enkontru semanál ho Prezidente Repúblika Timor-Leste Francisco Guterres Lú Olo. Sidadaun sira ne’ebé PNTL kaer iha fronteira, haruka ba kuarentena atu nune’e evita hada’et moras Covid-19 mai Timor-Leste. PNTL hala’o mós enkontru ho líder PSHT nian atu hamutuk prevene no kontrola moras ne’e. Faustino mós informa katak oras ne’e PNTL hametin liu tán seguransa iha área fronteira rai no tasi, tanba sidadaun sira kontinua tama no sai ilegalmente mai teritóriu nasionál.

Dili, 17 Setembru 2020 - Sekretáriu Estadu Formasaun Profisionál no Empregu (SEFOPE), Alarico de Rosário husu ba joven sira hosi munisípiu Dili ne’ebé hatama dokumentu iha Seasonal Workers Program (SWP) maibé naran laiha sistema atu pasensia hodi hein fali kontinuasaun teste tuir mai. “Ba maluk sira ne’ebé naran seidauk sai hamutuk 3.000, husu ita boot sira atu pasensia hodi hein kontinuasaun teste tuir mai bazeia ba ajenda ne’ebé Diresaun Nasionál Empregu Esteriór sei fó sai fila-fali”, informa SEFOPE. Alarico hato’o lia hirak ne’e hafoin realiza konferénsia imprensa iha salaun Polisia Nasionál Timor Lorosa’e, Komoro, Dili. Iha loron hirak liubá SEFOPE liuhosi Diresaun Nasionál Empregu Esteriór (DNEE) hato’o ona ba kandidatu hirak ne’ebé naran la sai, atu fotokopia eleitorál hodi hatama fila-fali.

Dili, 17 Setembru 2020 - Prosesu selesaun traballadór seazonál Timoroan sira liuhosi teste, atu ba servisu iha Austrália liuhosi Seasonal Workers Program (SWP) ne’ebé implementa hosi Sekretáriu Estadu Formasaun Profisionál no Empregu (SEFOPE), sei hala’o hosi 21 Setembru to’o 09 Outubru 2020. Líder Máximu SEFOPE Alarico de Rosário hato’o informasaun ne’e iha konferénsia imprensa kona-ba teste kandidatu traballadór programa SWP Munisípiu Dili, iha salaun PNTL, Komoro, Dili. Kandidatu trablladór programa SWP Munisípiu Dili nian hamutuk ema na’in-13.174, kompostu hosi feto na’in-5.068 no mane na’in-8.106. SEFOPE informa mós ba kandidatu traballadór sira katak, teste fíziku ida ne’e, ikus liu iha munisípiu Dili, tanbá munisípiu sira seluk liu hotu tiha ona, sé loloos teste ne’e rasik halo iha tinan kotuk, maibé tanbá mundu sei infrenta hela moras surtu COVID-19.

Kinta-feira 17 Setembru 2020 - Iha plenária estraordináriu, ohin, Parlamentu Nasionál aprova ona pedidu debate Orsamentu Jerál Estadu (OJE) 2020 ho karáter urjénsia hosi Governu, ho votu a favór 54, abstensaun 7 no kontra 0. Iha sesaun plenária ne’e, Ministru finansa, Fernando Hanjam, iha intervensaun hateten, pedidu prioridade no urjénsia ba respetiva proposta lei OJE 2020, ho intensaun atu normaliza hikas ezekusaun orsamentál, no hasa’e kresimentu ekonómiku inklui mós atende nesesidade prioridade sira nu’udar responsabilidade no kompromisu sira ne’ebé estadu asume ona.

Dili, 18 Setembru 2020 – Finalista hamutuk na’in-61 hosi Fakuldade Enjeñaria, Siénsia no Teknolojia (FEST), Universidade Nasional Timor Lorosa'e (UNTL), kompleta ona rekezitu sira ba graduasaun nian. Finalista hirak ne’e kompostu hosi Departamentu Enjeñaria Mekánika na’in-14, Enjeñaria Sivíl na’in-8, Enjeñaria Informátika na’in-12, Enjeñaria Eletrónika no Elétrika na’in-12, ikus Jeolojia no Petróleu na’in-17. Vise Dekanu Asuntu Akadémiku FEST-UNTL, Junior Raimundo da Cruz, iha Kampus FEST-UNTL nian, Hera, hateten, “Ita-nia Fakuldade loloos iha sira na’in-63, maibé na’in-2 mak atraza entaun Fakuldade haruka de’it lista naran finalista 61 ba universidade atu hetan graduasaun tanba sira priense ona rekezitu hotu universidade nian". Junior espera katak, produtu ne’ebé fakuldade prodúz iha área oioin fakuldade nian, prontu ona ho siénsia, teoria no prátika hodi aplika iha sosiedade, liuliu kontribui ba dezenvolvimentu nasionál Timor-Leste nian.

Dili, 17 Setembru 2020 – Hafoin Ekipa Atletico Ultramar hetan derota ho pontu 0-2 hosi ekipa AS Marca, iha jogu Kopa FFTL 2020 ne’ebé hala’o iha kinta ne’e (17/9), iha estádiu munisipál Dili, Treinadór Ultramar Francisco de Araújo klarifika liuhosi konferénsia imprensa katak, preparasaun ba jogu ne’e ho 100% maibé to’o jogu ne’e realiza, jogadór sira lakon vontade. “Ba jogu ohin hanesan treinadór, ha'u la espera ami-nia ekipa atu joga hanesan ohin, tanba ami prepara ba jogu ohin ne'e ho 100%, maibé ohin jogadór nia vontade hotu, jogadór joga hanesan foin primeira vez joga iha kampu, la espera jogu ohin akontese hanesan ne'e no ha’u hatene jogadór barak mak la deskansa ho ida ne'e mak jogu ne'e akontese hanesan ne'e”. Treinadór ne’e mós nafatin husu ba jogadór sira, importante ba oin tenke joga ho vontade no iha nia parte nafatin iha esperansa 100% ba ekipa katak jogu tuir mai atu pasa ka la pasa ekipa ne’e kontinua nafatin jogu ne’ebé iha.

Dili, 18 Setembru 2020 - Xefe Casa Sivíl Prezidénsia Repúblika, Francisco Maria de Vasconcelos, hala’o enkontru koordenasaun ho Ministru Ensinu Superiór, Siénsia no Kultura (MESSK), Longuinhos dos Santos, ne'ebé akompaña hosi Sekretáriu Estadu Arte no Kultura, Teofilo Caldas, hodi ko’alia kona-ba planu realizasaun kompetisaun Nasionál Arte no Kultura. Kompetisaun ida ne’e hanesan inisiativa Prezidente Repúblika, Francisco Guterres Lú Olo, hodi promove no prezerva arte no kultura Timor-Leste ho intensaun atu sensibiliza timoroan hotu, liuliu juventude sira, hodi koñese, hadomi no prezerva obra tradisionál no mós valór kulturál sira, hanesan parte hosi identidade nasionál. Tuir planu, kompetisaun ida ne’e sei realiza kada tinan ho nia realizasaun dahuluk, tinan ida ne’e, sei koordena hosi Prezidénsia Repúblika no envolve mós liña ministeriál sira hanesan MESSK, Ministériu Administrasaun Estatál, Ministériu Saúde, Ministériu Turizmu, Sekretáriu Estadu ba Arte no Kultura, Sekretáriu Estadu ba Komunikasaun Sosiál no Sekretáriu Estadu Juventude no Desportu.

Dili, 18 Setembru 2020 – Liuhosi diskursu Prezidente Parlamentu Nasionál, Aniceto Guterres Lopes, iha abetura ba sesaun lejizlativa datoluk nian ne’ebé hala’o iha 15 Setembru 2020 liubá, iha Parlamentu Nasionál, haktuir katak iha nia mandatu sei tau prioridade liu ba planu harii edifísiu foun Parlamentu Nasionál iha tinan 2021, hametin koordenasaun no konsentrasaun sira kona-ba ajenda lejizlativa hodi bele asegura kualidade produsaun lei sira. Aniceto informa tán katak sei hadi’a kualidade fiskalizasaun deputadu sira-nian hodi orienta ba komunikaaun regulár entre deputadu sira ho membru Governu relasiona ho asuntu sira ne’ebé deskobre iha servisu fiskalizasaun deputadu sira-nian liuhosi servisu iha komisaun espesializada sira. Aniceto Guterres mós propoin iha planu atu kria Komisaun Espesializada Permanente Sidadania nian hodi halo debate, audénsia no halo esklaresimentu ba asuntu interesante sira entre sidadaun, deputadu no membru Governu sira iha Parlamentu Nasionál.

Dili, 18 Setembru 2020 – Iha abertura ba kampaña Kombate HOAX ka Kontra Lia-falsu ne’ebé hala’o iha Largo Lesidere, iha sexta ne’e (18/9), Sekretáriu Estadu Komunikasaun Sosiál (SEKOMS), Merício dos Reis Akara hateten katak hotu-hotu hamutuk kombate HOAX ka lia-falsu tanba sai nu’udar ameasa reál iha mundu liuliu iha Timor-Leste. Lia-falsu ne’e bele destrui unidade iha sosiedade nia leet no bele destrui nasaun. “Lia-falsu sai duni ameasa reál iha mundu iha era agora, liuliu iha ita-nia rain. Realidade ida tán mak ha’u hakarak fahe ba ita-boot sira katak ita sei tama iha kultura foun ida, kultura dijitál [...] Ohin ita konsentra atu kombate HOAX lia-falsu tanba HOAX lia-falsu sai ameasa mós ba ita liuliu tanba ita-nia sidadaun seidauk iha konsiénsia barak entaun ita konsumu kualkér informasaun, liuliu gossip, liuliu ema fahe informasaun ne’ebé mak hatún, diskrimina, ida ne’e mak ita gosta liu. Dalaruma se ita la kuidadu bele destrui ita-nia unidade iha sosiedade nia leet. Ita baibain gosta malu, ita baibain servisu hamutuk, ita baibain hamnasa ba malu, maibé depois lia-falsu ida hasai ida seluk konsumu, foufoun nia hanoin karik la loos maibé tanba nia hasai beibeik, nia bele sai lia-loos ne’ebé mak grupu ida bele defende ida ne’e hodi ataka grupu seluk. Entaun, nia impaktu tuir mai bele destrui ita-nia unidade iha sosiedade nia leet. Kuandu destrui unidade iha sosiedade nia leet, bele destrui ita-nia nasaun ne’ebé loron ba loron ita gasta enerjia atu trata malu, gasta enerjia atu konta aat malu, atu hatún malu”, dehan Merício Akara. Akara hatutan, “Entaun ita-nia enerjia pozitivu atu dezenvolve ita-nia nasaun, ita-nia enerjia pozitivu atu apoia, atu fó solidariedade ba malu sai uitoan. No loron ruma ita-nia nasaun nia enerjia tomak atu jere de’it lia-falsu, atu jere de’it oinsá defende nia an. Entaun enerjia pozitivu atu dezenvolve ita-nia rain ne’e sai ki’ik, ida ne’e mak ita konsidera ameasa ba futuru nasaun nian”.

Dili, 19 Setembru 2020 - Ohin loron la'os ona tempu atu hamate internet, maibé tempu atu hotu-hotu hamutuk hodi kombate HOAX no promove Internet Saudável, utiliza internet ho pozitivu hodi dezenvolve nasaun.  Sekretáriu Estadu Komunikasaun Sosiál (SEKOMS) Merício dos Reis Akara hato'o informasaun refere iha sesaun abertura ba kampaña Kombate HOAX no Promove Internet Saudável, ne'ebé realiza iha sexta ne'e (18/9), iha Largo Lesidere. Merício Akara hatutan, “Ita-nia tempu, ita-nia oportunidade mak ida ne’e. Oinsá prepara-an atu uza internet ne’e pozitivu, atu download siénsia ne’ebé mak ajuda ita atu dezenvolve ita nia rai. Atu download dokumentu sira ne’ebé mak inspira ita atu dezenvolve ita-nia rai. Hanesan youtuber sira atu promove vidiu didi’ak sira atu inspira ema nia konfiansa. Atu inspira joven sira para bele halo planu de vida di’ak liu. Atu fó hanoin ka kreatividade foun ba joven sira atu dezenvolve an. Tanba ne’e mak, iha parte ida ita kombate HOAX, iha parte seluk promove internet saudavel”.

Dili, 18 Setembru 2020 - Profesór voluntáriu hamutuk na-in-15 kompostu hosi feto na’in-2 no mane na’in-13, hosi Eskola Sekundária Jerál Dom Carlos Filipe Ximenes Belo, munisípiu Baukau, postu-administrativu Kelikai, halo audiénsia ho Prezidente Parlamentu Nasionál, Aniceto Longuinhos Guterres Lopes, iha kinta ne’e (17/9), iha Sala Konferénsia Parlamentu Nasionál, ho objetivu hodi hato’o sira-nia problema durante hanorin ho voluntáriu. Hafoin enkontru, Koordenadór Eskola Sekundária Jerál Dom Carlos Filipe Ximenes Belo, Carlos Ximenes Filipe informa katak Profesór sira durante tinan hitu hanorin ho voluntáriu, no seidauk hetan rekoñesimentu hosi Ministériu Edukasaun kona-ba direitu vensimentu to’o agora. Relasiona ho problema ne’e, Prezidente Komisaun G ne’ebé trata Asuntu Edukasaun, Juventude, Kultura no Sidadania hateten, Deputadu sira iha Parlamentu Nasionál hanesan reprezentante povu, iha devér tomak atu enkamiña problema profesór sira-nian ba Ministériu Edukasaun hodi buka solusaun ba asuntu ne’e iha tempu badak.

Dili, 21 Setembru 2020 – Servisu Transportasaun Kalimantan Barat, Indonézia, fó sansaun ba kompañia aéreo Citilink tanba transporta pasajeiru pozitivu Covid-19 iha rota Jakarta-Pontianak. Xefe Servisu Transportasaun Kalimantan Barat Ignatius IK hateten, komprovadu ona katak Citilink transporta pasajeiru ida konfirmadu Covid-19 hosi Jakarta-Pontianak ho númeru sasemok CG 9414. “Ami akompaña rezultadu hosi ezame amostra ba Swab ho métodu teste PCR ne’ebé hala’o hosi eskritóriu saúde Provinsiál Kalimantan Barat iha 11 Setembru liubá, komprova ona katak pasajeiru ida konfirmadu Covid-19”, informa Ignatius, iha segunda ne’e (21/9). Tanba ne’e Citilink hetan sansaun proibidu atu tula pasajeiru fora hosi área rota Jakarta-Pontianak. Sansaun ne’e tama iha vigor ba loron 10 hahú hosi 19 Setembru 2020.

Dili, 21 Setembru 2020 – Organizasaun ba Kooperasaun no Dezenvolvimentu Ekonómiku (sigla portugés OCDE), iha nia relatóriu kona-ba Estadu Frajilidade 2020, ne’ebé publika iha 17 Setembru 2020, hatudu katak retira Timor-Leste hosi lista Estadu Konsideradu Frájil. Ida ne’e nu’udar relatóriu dahuluk OCDE nian ne’ebé la inklui Timor-Leste iha konjuntu nasaun ne’ebé konsideradu iha frajilidade, ne’ebé agora kompostu hosi nasaun 57. Tuir relatóriu ne’e temi, “Timor-Leste sai hosi kuadru frajilidade iha edisaun 2020 nian (...) liuhosi investimentu ne’ebé sustentadu ba tempu naruk iha mitigasaun konflitu, fortalesimentu instituisaun polítika no konstrusaun reziliénsia ekonómika”. Iha mós nasaun seluk ne’ebé sai ona hosi lista Estadu Frajilidade 2020 mak Ejitu, Malawi, Nepal no Ruanda.

Dili, 21 Setembru 2020 - Komisáriu Adjuntu ba Asuntu Prevensaun no Sensibilizasaun Komisaun Anti Korupsaun (sigla portugés CAC), Luis de Oliveira Sampaio hato'o Komisaun nia diskordánsia ba proposta VIII Governu nian kona-ba Lei Kriminaliza Defamasaun katak, lei ida ne’e bele fó risku ba komitmentu Estadu nian iha polítika kombate korupsaun. Diskordansia ne'e Luis Sampaio hato'o ba Ministru Prezidénsia Konsellu Ministru Fidelis Magalhães, wainhira Komisaun ba aprezenta Relatóriu Deskobrimentu Implementasaun Subsídiu Fundu Agregadu Familiár, iha 7 Setembru liubá, iha Palásiu Governu, Dili. Governu mós introdúz katak Lei Kriminaliza Defamasaun ne'e  ho objetivu atu eduka sidadaun timoroan hodi respeita líder sira. Maibé, Komisáriu Luis Sampaio responde katak, "Mezmu politika Governu nian atu eduka sosiedade hodi bele respeita nia na'i-ulun sira, maibé, ami (Komisaun) haree hosi aspetu seluk lei ne’e bele taka dalan ba ema liuliu funsionáriu públiku ta'uk kuandu suspeita buat ruma, nia superiór sira halo buat ruma (la loos), sira ta'uk atu halo keisa tanba bele hetan kadeia ka prizaun kuandu nia levanta ida ne’e”.

Dili, 21 Setembru 2020 - Fundadora Fundasaun Centro Quesadhip Ruak (CQR), Isabel Ferreira organiza Médiku Espesialista Xineza hamutuk na'in-9 hodi halo tratamentu gratuita ba bebé no komunidade sira, iha sábadu ne'e (19/9), iha Casa Sidadania Mateus Ferreira, Same, Manufahi. Isabel Ferreira hateten, konsulta gratuita ne'e relasiona ho programa lansamentu Konta ba bebé, fundasaun mós organiza Médiku Xineza na'in-9 ne'ebé hala'o knaar iha HNGV Dili, aproveita tempu fin semana, Médiku sira ne'e halo tratamentu saúde ba bebé, família kbiit-laek, inklui komunidade sira hotu iha Manufahi, tanba segunda to'o sexta Médiku sira ne'e tenke hala'o sira-nia knaar iha HNGV. Fundadora CQR salienta, fundasaun mós sei kontinua organiza médiku Xineza sira hodi halo tratamentu gratuita ba bebé no komunidade sira iha munisípiu Ermera, Aileu no Likisá. Médiku espesialista Xineza hirak ne'e konsege halo tratamentu ba bebé no komunidade hamutuk atus-ida resin.

Indonézia, 16 Dezembru 2020 - Ministru Defeza, Prabowo Subianto, entrega prémiu ho forma Medalla no Karta Patriota Defeza Nasaun nian ba Eiz-Kombatente timoroan hamutuk na'in-11.485 ne'ebé defende pró-integrasaun Timor-Leste ba Indonézia iha konflitu pasadu. Prémiu ne'e simbolikamente Prabowo entrega ba reprezentante na'in-23, inklui figura pró-integrasaun Timor-Leste ne'ebé nu'udar mós Eiz-Vise Komandante Milísia pró-Indonézia iha Timor-Leste, Eurico Guterres. "Ho prémiu ida ne'e, Eiz-Kombatente (pró-integrasaun) Timor-Leste bele kontinua hatutan valór nasionalizmu no patriotizmu no valór Pancasila ba jerasaun kontinuadór sira", dehan Prabowo, iha tersa (15/12) ne'e, iha kampu Bhineka Tunggal Ika, Ministériu Defeza, Indonézia. Prabowo akresenta tán katak, Estadu no Nasaun labele haluha sakrifísiu no servisu Eiz-Kombatente pró-integrasaun Timor-Leste no sira-nia família, ne'ebé luta ona hodi defende Timor-Leste ho hakarak ida katak tenke halo parte ba Indonézia.

Manufahi, 21 Setembru 2020 - Fundadora Fundasaun Centro Quesadhip Ruak (CQR) halo lansamentu Konta Bankária ba bebé na’in-30 iha Casa Sidadania Mateus Ferreira, Same, Manufahi, hodi garantia familia kbiit-laek sira-nia oan atu eskola to’o ensinu superiór. Isabel Ferreira informa, lansamentu Konta ba bebé na’in-30 ne’e, atu kompleta númeru ne’ebé munisípiu Manufahi hetan hosi doadór sira hosi programa Konta Bankária ba bebé ho totál bebé na’in-77, tanba ne’e iha tinan 2018-2019 halo ona lansamentu Konta ba bebé na’in-47 no iha 2020 ne'e halo tán lansamentu Konta ba bebé na’in-30. Fundadora CQR ne’e esplika, objetivu hosi programa ne’e iha rua, atu kombate mal nutrisaun ba labarik no mós atu rai osan hodi garantia futuru familia kbiit-laek sira-nia oan hodi hetan edukasaun ne’ebé kualidade to’o nível superiór, tanba ne’e Fundasaun tau ona osan iha konta bankária kada bebé to’o tinan neen ho montante osan dólar amerikanu rihun-ida-limanulu ($1.050,00). Iha lansamentu ne’e fundasaun fahe mós foos, manu-tolun no nesesidade báziku sira seluk ba bebé sira.

Dili, 21 Setembru 2020 - Parlamentu Nasionál (PN), ohin, liuhosi Plenária ordinária, halo diskusaun kona-ba ezekusaun fundu Covid-19 no orsamentu duodesimál 2020 nian. Iha diskusaun ne’e, Ministru Finansa Fernando Hanjam halo aprezentasaun kona-ba ezekusaun fundu Covid-19 hirak ne’ebé Governu halo ona, inklui balu iha hela prosesu pagamentu ba verba balu hosi fundu Covid-19. Hosi parte Governu informa mós, oras ne'e prosesu pagamentu ba frontline no pakote rekuperasaun ekonómika kontinua la'o tuir ezijénsia públiku nian. Durante debate, Deputadu sira kestiona maka'as kona-ba pakote rekuperasaun no pagamentu ba ekipa frontline ne’ebé to'o agora seidauk finaliza. Tanba ne’e, Deputadu sira husu atu Governu presiza konsentra no aselera prosesu pagamentu tuir natureza emerjénsia nian. Sesaun plenária ne’e prezide hosi Prezidente Parlamentu Nasionál, Aniceto Longuinhos Guterres Lopes, no akompaña hosi membru Meza sira.

Kamboja, 21 Setembru 2020 - Governu Kamboja halo hela projetu proposta lei orden públika ida hodi bandu feto Kambojana sira atu uza roupa (kalsa ka faru) badak liu, no bandu mane sira atu hasai faru hosi isin, no se kontra ida ne'e sei multa. Governu afirma katak projetu lei ne'e ho objetivu atu prezerva tradisaun kulturál no dignidade sosiál povu Kambojanu nian, maske hetan krítika barak. Wainhira Molika Tan ho idade 18, rona informasaun ida ne'e ba dahuluk, nia preokupa tebes no nia inisia kedas petisaun online hodi kontra Governu nia polítika ne'e. Molika Tan haree katak projetu regulamentu ne'e hanesan ateke ida ba liberdade feto nian. "Ha'u fiar katak sei iha maneira seluk hodi mantéin tradisaun kulturál duké simplesmente implementa de'it regulamentu ne'ebé bandu feto atu hatais roupa badak", dehan Molika Tan. Iha feto barak ne'ebé upload sira-nia imajen ho roupa ne'ebé badak nu'udar petisaun ida hodi kontra regulamentu refere.

Dili, 15 Jullu 2019 - Vise Ministra Saúde ba Kuidadu Saúde Primária Élia dos Reis Amaral akompaña husi Diretor Nasionál Servisu Óspitalar no Emerjénsia, Horacio Sarmento hala’o sorumutu ho reprezentante WHO iha Timor-Leste Rajesh Pandav ho ekipa konsultór sira iha sala reuniaun Gabinete Ministra, Palácio das Cinzas. Objetivu sorumutu ko’alia kona-ba regulamentu ba álkool tanba daudaun ne’e Governu Timor- Leste liuhusi Ministériu Saúde iha ona Lei ba regula tabaku maibé ba álkool sidauk iha. Tabaku no álkool sai hanesan fator risku ba moras kronika lahada’et ne’ebe sa’e maka’as iha Timor-Leste no afeta ba ema nia vida.

Dili, 21 Setembru 2020 – Relasiona ho estudante timoroan iha Izrael sira-nia ezijénsia hakarak fila ona mai Timor-Leste, Ministra Negósiu Estranjeiru no Kooperasaun (MNEK) Adaljiza Magno, informa katak Governu haree hela ida ne’e atu bele lori sira fila. Adaljiza Magno hato’o informasaun refere, ohin (21/9), hafoin partisipa iha diskusaun ba ezekusaun Fundu Covid-19, iha sala plenária Parlamentu Nasionál.  “Minstériu Ensinu Superiór haree hela ida ne’e (...) Tanba sira prefere hakarak fila, tanba saudades família, remata ona eskola no sira lakohi estende tán sira-nia estudu, laiha problema Governu akomoda, Ministériu relevante hanesan Ministériu Ensinu Superiór, Finansa no Negósiu Estranjeiru haree hela asuntu ne’e”. Ministra ne’e hateten mós katak, Estadu Izrael laiha problema wainhira estudante sira hela iha ne’ebá, bele servisu, eskola nafatin iha ne’ebá, maibé tanba sira hakarak fila, nune’e Governu sei haree hela.

Dili, 21 Setembru 2020 - Sekretáriu Estadu Formasaun Profisionál no Empregu (SEFOPE) Alarico de Rosário informa ba kandidatu traballadór Seasonal Worker Program (SWP) sira ne’ebé tuir teste fíziku, karik la pasa labele triste tanba oportunidade ba servisu iha ema nia rain sei barak, no sei bele konkore fila-fali iha tempu tuir mai. Alarico hato’o informasaun ne’e wainhira hamutuk ho Sekretáriu Estadu Komunikasaun Sosiál Mericío dos Reis Akara, halo abertura teste fíziku ba kandidatu traballadór SWP Munisípiu Dili, ne’ebé realiza ohin, iha kampu Polísia Akademia Komoro. SEFOPE mós husu ba kandidatu sira ne’ebé karik pasa, labele kontente liu maibé tenke nafatin kuida saúde, labele hemu tua, fuma sigaru no hadook-an hosi krime. Durante realiza teste kandidatu traballadór SWP iha munisípiu 11 inklui RAEOA, ema barak mak hato’o sira-nia krítika, tanba ne’e iha Munisípiu Dili ekipa ne’ebé fó teste envolve direita membru PNTL nune’e bele garantia tranparánsia.

Manufahi, 21 Setembru 2020 – Eiz Prezidente Repúblika no Primeiru-Ministru Kay Rala Xanana Gusmão apela ba joven sira atu labele ‘soe fo’er’ ba katuas no ferik sira, tanba sira hetan sofrimentu oioin iha luta hasoru invazór durante tinan 24 nia laran, hodi hetan ukun rasik an, to'o ohin loron Timor-Leste hetan liberdade. Xanana Gusmão hato’o apelu ne’e, wainhira hasoru malu ho katuas no ferik inklui komunidade sira, ohin (21/9), iha suku Holarua, postu-administrativu Same. Xanana hatutan, tanba ne'e joven iha Manufahi tenke hahú ona hakerek rasik istória kona-ba prosesu luta ba ukun rasik an nian, aproveita katuas no ferik sira sei moris, nune'e bele sai hanesan evidénsia ba jerasaun tuir mai. Atu valoriza katuas no ferik sira-nia sofrimentu, Xanana Gusmão husu ba Xefe aldeia no Xefe suku Holarua atu hahú rekolla dadus kona-ba ferik no katuas sira-nia kondisaun moris hodi aprezenta ba estadu.

Manufahi, 21 Setembru 2020 – Eiz Xefe Governu no Xefe Estadu Kay Rala Xanana Gusmão husu foinsa’e sira atu promove fíziku no morál tanba liuhosi desportu mak joven sira bele kria amizade, unidade, kari domin iha suku no aldeia, nune’e joven bele sai erói foun. Xanana Gusmão hato’o apelu ne’e ba joven sira, wainhira nia fó apoiu fasilidade desportu nian ba foinsa'e sira iha suku Betanu no suku Babulu, postu-administrativu Same, ohin (21/9), hodi dezenvolve joven sira-nia talentu iha suku no aldeia refere. Responsável juventude suku Babulu Tiago Laranjeira no Xefe suku Betanu Felipe de Araujo, hato'o agradesementu ba Xanana Gusmão ne'ebé responde ona difikuldade joven sira nian iha suku refere, kona-ba fasilidade desportu hanesan bola, uniforme no fasilidade sira seluk.

Dili, 29 Janeiru 2021 – Ministru Ensinu Superiór, Siénsia no Kultura Longuinhos dos Santos informa katak Ministériu Ensinu Superiór, Siénsia no Kultura (MESSK) prevé atu publika lista estudante foun hosi rejime espesiál no jerál ne’ebé atu tama iha Universidade Nasionál Timor Lorosa’e (UNTL) no Institutu Politékniku Betanu (IPB) ho totál 4620 ba tinan 2021 ne'e iha fulan Fevereiru 2021 nia laran. “Depois de inísiu Fevereiru parese ita publika ona,” informa Ministru Longuinhos iha sexta (29/01) ne’e iha Kampus Engeñaria UNTL, Hera, Dili. Nia esplika, hosi totál lista estudante foun 4620 ne’e, estudante foun hirak ne’ebé atu tama iha UNTL hamutuk 4320 no ba IPB hamutuk 300 tuir pedidu hosi instituisaun rua ne’e rasik.

Díli, 01 Agosto 2019 - Ágio Pereira hanesan Ministru Defeza Interinu (MD) nomós Ministru Estadu Prezidénsia Konsellu Ministru (MEPKM) ho nia ekipa, simu audiénsia husi delegasaun Departamentu Organizasaun Nasoins Unidas (ONU) ba Asuntu Polítika no Manutensaun Paz. Objetivu husi delegasaun nia prezensa ne’e mak identifika progresu no dezafiu dezenvolvimentu iha Timor-Leste, atu nune’e delegasaun refere bele ajuda Koordenadór ONU Rezidente hodi defini ONU nia Kuadru Kooperasaun ba Dezenvolvimentu. Durante enkontru, Ágio fahe informasaun ho delegasaun refere kona-ba Timor-Leste nia progresu no dezafiu iha prosesu dezenvolvimentu nasionál. Relasiona ho Asuntu Polítika no Manutensaun Paz, Agio deklara katak Timor-Leste nafatin kontinua iha paz no estabilidade, maske iha diferensa hanoin entre líder sira maibé instituisaun estadu kontinua metin, tamba differensa ida ne’e la-kria konflitu.

Dili, 22 Setembru 2020 – Ministra Negósiu Estranjeiru no Kooperasaun Timor-Leste Adaljiza Magno, konversa ho Ministru Negósiu Estranjeiru Xina, Wang Yi, liuhosi telefone, iha segunda ne’e (21/9), hodi diskute kona-ba kooperasaun bilaterál, rejionál no multilaterál. Iha diskusaun kona-ba kooperasaun rejionál, Wang Yi konfirma Xina nia kompromisu atu apoia Timor-Leste nia adezaun ba ASEAN. Enkuantu, Adaljiza Magno afirma Timor-Leste nia komitmentu atu servisu besik liu tán ho Xina ba oin hodi kontribui ba dezenvolvimentu infraestrutura Timor-Leste no rejiaun nian. Governante na’in-2 afirma mós sira-nia komitmentu iha kooperasaun bilaterál, atu haforsa relasaun no expande área kooperasaun sira ba área dezenvolvimentu esensiál. Asuntu relasaun multilaterál nian, Wang Yi destaka importánsia multilateralizmu ba interese umanidade no enfatiza importánsia solidariedade internasionál iha kombate pandemia globál. Partikularmente kona-ba Covid-19, Adaljiza Magno hato’o apresiasaun ba Xina nia prontidaun hodi fó apoiu ba prevensaun, kontrolu no mitigasaun Covid-19 durante períodu estadu emerjénsia dahuluk no daruak iha Timor-Leste. Wang Yi felisita Timor-Leste ba susesu iha kontrolu propagasaun Covid-19.

Dili, 22 Setembru 2020 – Governu Inglatera deklara regulamentu foun relasiona ho auto kuarentena no izolamentu ba sidadaun sira hodi evita diseminasaun virus Corona. Regulamentu refere obriga ema sira ne’ebé la halo auto kuarentena ka izolamentu ba nia-an ho loloos, sei selu multa pound sterling 10.000 ($17.000). Regulamentu foun ne’e sei tama iha vigór iha 28 Setembru 2020 ba sira ne’ebé teste pozitivu ba Covid-19, ka hetan pedidu hosi Servisu Saúde Nasionál hodi halo auto kuarentena. “Ita-nia dalan di’ak liu hodi kontra virus ne’e mak ema hotu tenke kumpri regra no kumpri auto kuarentena, se sira-nia an iha risku atu hada’et virus”, esplika Primeiru-Ministru Boris Johnson iha komunikadu ida, publika hosi Brussels Times, ohin (22/9). Kuantidade multa ne’e iha diferensa, hahú hosi pound sterling 1.000 to’o 10.000 ba ema sira ne’ebé kontra regra.

Dili, 22 Setembru 2020 - Fakuldade Enjeñaria, Siénsia no Teknolójia (FEST), Universidade Nasionál Timor Lorosa’e (UNTL), nia estudante na’in-309 realiza ona estájiu profisionál no servisu sosiál iha tinan akadémika 2020, hodi kompleta sira-nia prátika no aprende hosi ambiente profisionál no hosi komunidade sira. Vise Dekanu ba Asuntu Akadémika FEST, Junior Raimundo da Cruz, iha Kampus FEST-UNTL, Hera, Díli, esplika katak FEST nia estudante ne’ebé partisipa iha estájiu profisionál hamutuk na’in-113, ne’ebé kompostu hosi Departamentu Enjeñaria Sivil na'in-41 no Departamentu Enjeñaria Informátika na'in-72. “Estájiu profisionál ne’e destaka de'it iha instituisaun sira iha Díli laran, atu lori finalista ida-idak aplika sira-nia koñesimentu tuir área espesífiku ne’ebé sira aprende iha universidade”, hatutan Junior Raimundo. Junior informa tán katak, estudante ne'ebé mak partisipa ona iha Estájiu Servisu Sosiál (ESS) hamutuk na’in-196, ne’ebé kompostu hosi Departamentu Enjeñaria Mekánika na’in-72, Departamentu Enjeñaria Eletrónika no Elétrika na'in-71, no Departamentu Jeolojia no Petróleu na’in-53.  “Iha ESS ne’e, kada departamentu dezloka finalista sira iha munisípiu la hanesan, Departamentu Enjeñaria Mekánika iha Munisípiu Lautén, Departamentu Enjeñaria Eletrónika no Eletrika iha Munisípiu Manatutu ho Aileu, no Departamentu Jeolojia no Petróleu lokaliza iha Munisípiu Aileu”, Junior Raimundo informa.

Dili, 22 Setembru 2020 -  Vise Ministru Interiór António Armindo ho Sekretáriu Estadu Protesaun Sivíl (SEPS) Joaquim Gusmão, hala’o sorumutu ho embaixadór hosi nasaun 12, ajénsia internasionál no parseiru dezenvolvimentu sira, ohin, iha Salaun  Konferénsia JL. Vila, Fatuhada, hodi fó apresiasaun ba embaixada, ajénsia no parseiru dezenvolvimentu sira ne'ebé durante ne'e apoia ona iha parte Protesaun Sivíl nian. “Eventu ida ne’e, ita konvida embaixadór sira, ita-nia ajénsia organizasaun nasaun unidu ajénsia internasionál sira, ne’ebé servisu ho protesaun sivíl, ho ninia objetivu mak atu fó apresiasaun no obrigadu ba sira. Tanba durante ne’e sira mak ajuda SEPS iha dezastre naturál ho sira-nia apoiu tomak”, Joaquim Gusmão informa. Joaquim akresenta, liuhosi reuniaun ne’e atu hato’o mós planu kooperasaun ba parseiru sira bele hatene, saida de’it mak sai hanesan programa prioridade hosi Protesaun Sivíl nian, no saida deit mak sira bele halo, atu  prepra sira-nia planu hodi enkaisa atu bele fó asisténsia ba Protesaun Sivíl.

Dili, 22 Setembru 2020 - Sekretáriu Estadu Formasaun Profisionál no Empregu (SEFOPE), liuhosi Diresaun Nasionál Formasaun Profisionál, realiza serimónia entrega formandu na’in-10 ba kompañia Novo Turismo, ohin, iha Salaun SEFOPE, Kaikoli. Formandu sira ne’e iha Novembru 2019 ba hala’o ona programa aprende iha servisu fatin, iha Poltekpar, Bali, Indonézia, ne’ebé tuir planu atu fila mai iha Maiu 2020 liubá, maibé tanba moras COVID-19 impede, nune’e, sira foin fila mai iha fulan Agostu liubá. Líder SEFOPE Alarico de Rosário hateten, formandu hirak ne’e molok ba hala’o aprendizajen iha servisu fatin, Bali, Indonézia, sira tuir ona formasaun báziku iha Sentru Formasaun Tibar, Bekora no ETDA iha área ospitalidade. Governante ne’e apela mós ba formandu sira, esperiénsia ne’ebé hetan tenke ba aplika fila-fali iha fatin ne’ebé servisu ba, atu nune’e sai hanesan modelu ka mata-dalan ida ba jerasaun foun hodi bele banati tuir esperiénsia ne’ebé iha.

Dili, 22 Setembru 2020 - Universidade Nasionál Timor Lorosa’e (UNTL), nia Fakuldade Agrikultura, realiza judisium ba dala XXIII, iha Salaun Luz Clarita, Díli, iha sexta ne’e (18/9), hodi formaliza grau akadémiku ba finalista na’in-115, kompostu hosi feto 60 no mane 56, ne’ebé konklui rekezitu hotu hodi hein ba graduasaun. Iha eventu ne’e, reprezentante Reitór UNTL, Miguel Maia dos Santos, lori UNTL nia naran hato’o parabéns ba finalista na’in-115 ne’ebé konklui ona sira-nia estudu. Dekanu Fakuldade Agrikultura, Carlito de Araújo hateten, finalista hirak ne’e, sira na’in-95 mak kompleta grau lisensiatura, hosi Departamentu Agronomia na’in-57, Agro-sosio-ekonómia na’in-17, Agro-pekuáriu na’in-21, no sira na’in-20 hosi Saúde Animál mak konklui sira-nia grau baixeralatu. “Hahú hosi sira-nia prosesu aprendizajen teoria, prátika, kampus, no laboratóriu, no mós estájiu profesionál, sira hotu kompleta ona, tanba ne’e fakuldade garante sira iha kualidade atu hetan duni grau lisensiatura, maibé ba oin buka atu aplika no hatudu mós ho atitude di’ak no serví iha komunidade”, tenik Dekanu.

Dili, 22 Setembru 2020 – Eiz Prezidente Repúblika Kay Rala Xanana Gusmão konsidera Eiz Prezidente Repúblika José Manuel Ramos Horta ho Afonso Hendrique Xavier Mau-Kei mak inisiadór ba asaun karidade ba ferik, katuas no família vulnerável sira iha Timor-Leste. Xanana Gusmão hato’o asuntu ne’e wainhira hamutuk ho Ramos Horta hala’o asaun karidade ba ferik no katuas sira, ohin, iha suku Grotu, postu-administrativu Same, Manufahi. Xanana hatutan, wainhira ministériu saúde enfrenta problema, Ramos Horta kontakta direita Xanana atu tulun Povu vulnerável sira, no asaun karidade dahuluk inísia hosi Same nia oan Afonso Mau-Kei, ne’ebé apoia nesesidade báziku ba ferik no katuas, faluk inklui ema ho defisiente sira iha Dili no iha Munisípiu seluk. Fatin hanesan, Ramos Horta hateten, nia parte kontakta Xanana Gusmão iha fulan Marsu, wainhira mosu inundasaun iha Dili, no wainhira mosu Covid-19 afeita ona mundu no parte Governu rasik hahú ona halo preparasaun fatin kuarentena hodi prevene Covid-19 iha Timor-Leste. Maibé, xefe suku iha fatin balu ho joven sira halo asaun demonstrasaun hodi kontra polítika governu nian kona-ba instala fatin kuarentena. Ho situasaun ne’e, Ramos Horta kontakta kedas Xanana hodi hakbesik ba povu tanba povu rona no fiar liu Xanana Gusmão.

Dili, 22 Setembru 2020 – Prokuradór Jerál Repúblika José Ximenes informa katak semana oin, iha loron segunda, sei kontinua halo destruisaun ba droga ho kuantidade kilógrama 3.253 ne’ebé autoridade sira prende iha sentru komersiál Timor Plaza, Dili, iha Janeiru 2020. José Ximenes hato’o informasaun ne’e, ohin, hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Molok ne’e, halo uluk ona destruisaun materiál bázika ba droga hamutuk tonelada 160, ne’ebé tinan kotuk, Unidade Polísia Marítima prende iha kontentór 9 nia laran iha Portu Dili. Sei relasiona nafatin ho krime komersializasaun droga, Prokuradór Jerál Repúblika informa mós katak Tribunál Distritál Dili kondena ona sidadaun Filipina ida ho pena prizaun tinan 10, tanba transporta kazál timoroan ne’ebé lori mákina impresaun ne’ebé eziste droga iha laran, hodi ba Atambua, Indonézia.

Dili, 23 Setembru 2020 - Sorumutuk Konsellu Ministru ne'ebé hala'o ohin iha palásiu Governu, Ministru Koordenadór Asuntu Ekonómiku, Joaquim Amaral, aprezenta ona projetu Dekretu-Lei,  no hetan aprovasaun hosi Konsellu Ministru, kona-ba atu estabelese medida apoiu ba família sira, liuhosi atribuisaun sesta bázika, no mós ba produtór agríkola no operadór komersiál ba produtu alimentár no ijiene pesoál, nasionál no lokál nian sira. Benefisiáriu sira hosi sesta bázika ne’e mak ema hirak ne’ebé nu’udar agregadu familiár inskreve ona iha 'Livru Rejistu Uma-Kain' ne’ebé hela iha teritóriu nasionál tomak iha momentu ne’ebé hala’o distribuisaun ba sesta bázika ne’e, no mós, sidadaun timoroan sira ne’ebé agora tama hela iha instituisaun sosiu-edukativa, relijioza, sanitária sira ka ema sira ne’ebé tama hela iha komarka, maibé sira ne’e sei simu ketak no la inklui iha sira-nia uma-kain. Sesta bázika ne’e sei atribui iha fulan Novembru no Dezembru, ne’ebé nia montante fiksa tiha ona to’o $25,00 (dólar amerikanu ruanulu-resin-lima), ba membru ida-idak huoi agregadu famíliar nian, kada fulan iha fulan rua ne’e nia laran. Sesta bázika ida bele troka ho folin sasán ne’ebé koresponde ba valór osan nian.

Bobonaro, 17 Setembru 2019 - Cruz Vermelha de Timor-Leste (CVTL) realiza treinamentu durante loron rua ba jornalista rejiaun 4 ho tópiku "Mídia Diálogu no Treinamentu Primeiru Sokorru" Iha salão CVTL filiál Bobonaro.  Objetivu husi treinamentu ne’e mak oinsa CVTL halo kooperasaun diak ho jornalista husi mídia papel no eletróniku iha parte Weste atu jornalista sira bele hatene diak liután servisu CVTL nian hodi bele fó sai informasaun ba iha públiku.  Treinamentu ne’e loke ofisiálmente husi prezidente Rejiaun 4 CVTL Filial Bobonaro, José Marcal da Cruz no jornalista ne’ebé mak partisipa mai husi Radio e Televizão Timor-Leste (RTTL), Radio komunidade husi munisípiu Ermera, Likuisa, Oeccuse RAEOA no Bobonaro inklui membru husi CVTL rasik.

Dili, 23 Setembru 2020 - Liuhosi sorumuk Konsellu Ministru, ohin, Governu delibera atu propoin ba Prezidente Repúblika, Francisco Guterres Lú Olo, hodi halo tán estensaun estadu emerjénsia ba loron tolunulu.  Haree ba mudansa preokupante hosi situasaun epidemiolójika no proliferasaun ba kazu rejistadu hosi kontájiu COVID-19, iha nivel rejionál, no mós nivel mundiál, atu evita no neutraliza risku sira hosi propagasaun COVID-19, hodi proteje saúde públika no kapasidade resposta ba Sistema Nasionál Saúde.  Tanba ne'e, Governu propoin ba Prezidente Repúblika katak, liuhosi estensaun hodi deklarasaun kona-ba estadu emerjénsia, permite atu suspende ka limita direitu tomak kona-ba sirkulasaun internasionál, sirkulasaun no fiksasaun rezidénsia no rezisténsia.

Dili, 22 Setembru 2020 - Ministru Obras Públika (MOP), Salvador dos Reis Pires hateten, Konsellu Administrasaun Fundu Infraestrutura (KAFI) deside Governu sei la tau ka la orsamenta osan ba projetu 143 ne’ebé laiha kontratu. Tanba ne’e, iha tetu Orsamentu Jerál Estadu (OJE) 2020, VIII Governu la orsamenta hodi halo pagamentu. "Agora iha lei Jestaun Finanseiru hateten Governu so orsamenta ba kompromisu ne’ebé Governu halo ona, ne’e nia baze mak hanesan kontratu, se projetu ne’e lista iha maibé kontratu laiha, laiha obrigasaun para orsamenta ne’ebé tetu 2020 ne’e ami la orsamenta, ne’e la’os ha’u Ministru Obras Públikas nia desizaun maibé ne’e KAFI nia desizaun, la orsamenta ba projetu sira ne’ebé iha lista maibé laiha kontratu tanba ita sei hein lai solusaun legál jurídiku para bele fasilita ita atu aprezenta kontabilidade wainhira ita selu legalmente ba projetu sira ne’e", Salvador Pires informa ba jornalista sira iha edifísiu Ministériu Finansa, Aitarak-Laran, Dili, wainhira jornalista sira husu kona-ba prosesu pagamentu ba projetu 143 ne’ebé molok ne’e Governu entrega ona ba iha Ministériu Públiku hodi haree. To’o oras ne’e, MOP seidauk iha informasaun ruma hosi Tribunál kona-ba projetu sira ne’e, karik iha, reprezentante Governu, Prezidénsia Konsellu Ministru mak bele pronunsia, MOP seidauk iha informasaun.

Díli, 24 Setembru 2019 - Xefe Estadu, Francisco Guterres Lú Olo, liuhosi Dekretu Prezidente Repúblika númeru 45/2019, 24 setembru, kondekora Pe. João de Deus Pires, SDB ho Grau Medalla Ordem Timor-Leste ho Titulu Postume. Komunikadu kompletu bele Hare'e Iha Ne'e!

Dili, 23 Setembru 2020 - Kantora Aida Pereira Belo hamutuk ho nia ekipa aprezenta inisiativa produsaun álbum múzika rezisténsia nian ba Prezidente Repúblika Francisco Guterres Lú Olo, ohin, iha palásiu prezidensiál. Álbum ne’e sei lansa iha tempu besik ho totál  múzika hamutuk 15. Hosi númeru múzika hirak ne’e, iha ida mak dedika ba Prezidente Repúblika Francisco Guterres Lú Olo, hodi haktuir nia pasajen luta iha pasadu no iha situasaun atuál.  Aida Belo hato’o ba Prezidente Repúblika katak inisiativa halo múzika kona-ba kultura no rezisténsia tanba nia rasik hanoin katak presiza transmite ba jerasaun foun valór kulturál no rezisténsia nian liuhosi múzika. Nia akresenta, ho múzika nia bele transmite  valór sira ho beibeik no ba ema hotu, ba sira ne’ebé hatene lee no la hatene lee.  Xefe Estadu apresia inisiativa no agradese ba kantora Aida Pereira Belo no nia ekipa, ne’ebé kria ona múzika rezisténsia hodi temi mós nia pasajen luta ba ukun rasik an. “Muzika ne’ebé Ita-Boot sira hakerek ba funu-na’in sira hotu, hanesan husik hela paizajen moris ne’ebé liu tiha ona, transmite valór no dezeju rekoñesimentu ba sira hotu ne’ebé luta ba ita-nia rain”, afirma Prezidente Francisco Gueterres Lú Olo.

Dili, 23 Setembru 2020 - Diresaun Nasionál Meteorolojia no Jeofízika (sigla portugés DNMG) informa ba populasaun hotu-hotu katak iha tersa ne'e (22/9), tuir observasaun hosi satélite deteta iha pontu inséndiu hamutuk 19 iha teritóriu Timor-Leste, nu'udar hatudu iha imajen iha leten, pontu inséndiu 9 iha RAEOA parte Noeheno, Pásabe no Oesilo ho nia nivel Konfidensiál 81%. fatin seluk, eziste pontu insénsiu 5 iha Ermera parte Gleno ho nia nivel Konfidensiál 91%, pontu 3 iha Manatutu parte Aimeta-laran ho nia nivel Konfidensiál 68%, no pontu 2 iha Kovalima parte fatolulik. Insendiu refere iha posibilidade bele espalla ba área ne'ebé besik tanba kauza hosi rajada anin ho velosidade bele atinge to'o 35 km/hr. Tanba ne'e, DNMG husu ba populasaun hotu iha teritóriu Timor-Leste atu evita sunu rai arbiru, no ba fumante sira tenke verifika no kuida didi'ak sigaru nia rohan wainhira fuma hotu no soe, tanba bele hamosu inséndiu no espalla ho lalais liu iha área ne'ebé besik, tanba hetan forsa hosi anin boot ne'ebé akontese iha teritóriu hodi lori risku ba ema seluk nia moris no kauza estragus ne'ebé boot ba meiu ambiente.

Dili, 23 Setembru 2020 - Durante semana ida hahú hosi 15-21 Setembru, Polisia Nasionál Timor-Leste (PNTL) rejista kazu krime ka insidente hamutuk 41 ne’ebé kompostu hosi  kazu violénsia doméstika, ema balu malu, tuda malu, asaltu malu no estraga sasán. Xefe Seksaun Relasaun Públika no Porta-vóz PNTL Superintendente Xefe Arnaldo de Araújo hateten, insidente hirak ne’e Polísia atua hodi prosesa ba Tribunál no ba kazu balu rezolve familiár entre parte rua depende ba gravidade krime. Nia hato’o asuntu ne’e, ohin (23/9), iha konferénsia imprensa iha Kuartél Jerál PNTL Kaikoli, Dili. Komandante ne’e haktuir tán, iha semana kotuk akontese insidente ida iha munisípiu Lautén, traballadór na’in-2 ne’ebé servisu iha kompañia Aceil Atroice Fuel sira tún ba hamoos tanke mina nian maibé tanba laiha sirkulasaun ár entaun nia maun ne’ebé tún uluk dezmaia tiha, nune’e  mós nia alin ne’ebé mak tama tuir ikus mai dezmaia no mate tanba laiha atensaun ba seguru  da vida (safety).

Dili, 23 Setembru 2020 - Sekretáriu Estadu ba Komunikasaun Sosiál (SEKOMS) Merício dos Reis Akarak kompromete sei estabelese rádiu komunidade ba ema ho defisiénsia. Merício Akara hato’o kompromisu ne’e wainhira partisipa iha serimónia fahe sertifikadu ba formandu sira ne'ebé tuir formasaun lian jestuál, iha sexta ne'e (18/9), iha Edifísiu Klibur Defisiénsia Tilun Timor-Leste (KDT-TL), Tuana-Laran, Díli. Ezekutivu ne’e hateten, tuir loloos estabelesimentu rádiu komunidade ba ema ho defisiénsia hala’o liuhosi planu Orsamentu Jerál Estadu (OJE) tinan 2020, maibé relasiona ho OJE ba tinan ne’e ne’ebé xumba iha Parlamentu Nasionál, nune’e planu ne’e adia fila-fali ba tinan oin wainhira OJE tinan 2021 pasa iha diskusaun. Governante ne’e afirma wainhira programa estabelesimentu rádiu komunidade ne’e aprovadu, ema ho defisiénsia sira mak sei sai na’in no sira rasik mak sei jere meiu komunikasaun ne’e. "Ha'u husu ba sira atu sira rasik mak lidera no jere, no jornalista mós tenke mai hosi sira tanba sira iha kapasidade oioin hodi aprende no sira mós tuir formasaun oinsá sai jornalista. SEKOMS mós apoia liuliu iha Sentru Rádiu Komunidade, entaun ami fiar wainhira rádiu ne’e funsiona, sira mak sei sai na’in, jestór no Governu prontu atu apoia no akompaña de’it", dehan Akara.

Díli, 30 Setembru 2019 - Ekipa inspesaun husi AIFAESA,I.P, taka provizóriu estabelesimentu produsaun Ice Cream iha Comoro, Golgota durante loron 90 hodi labele halo produsaun tanba sidauk kumpri regulamentu balun ba atividade refere mak hanesan Lisensa Komersiál, Sanitasaun, no material balun ne'ebé presiza kompleta ba produsaun produtu ne'e. Estabelesimentu ne'e sei ativa fila fali wainhira prenxe ona kriteria refere.

Dili, 23 Setembru 2020 - Xefe Seksaun Relasaun Públika no Porta-vóz PNTL Superintendente Xefe Arnaldo de Araújo informa, asidente tráfiku  ne’ebé mak mosu iha Janeiru to’o Setembru 2020 rezulta ema mate hamutuk 48. Arnaldo hato’o informasaun ne’e, ohin (23/9), iha konferénsia imprensa iha Kuartél Jerál PNTL Kaikoli, Dili. Arnaldo de Araújo hatutan, hosi totál rezultadu refere, barak mak minoridade ne’ebé uza motorizada ho marka Mio Beat no hamosu dezastre barak. Tanba ne’e, PNTL husu ba inan-aman sira atu tau atensaun ba sira nia oan, haree kondisaun motorizada atu nune’e labele mosu asidente hirak hanesan ne’e. Iha oportunidade ne’e, Arnaldo de Araújo aviza ba públiku katak PNTL Unidade Tránzitu Seguransa Rodoviáriu pasa revista hela ba motorizada no kareta privadu, públiku no governu nian, ne’e duni husu ba hotu-hotu atu bele fó atensaun ba dokumentu kareta no motorizada nian, atu nune’e labele afeita ba motorista no kondutór sira ne’ebé mak lori transporte, tanba Polisia agora pasa revista maka’as hodi redúz númeru asidente tráfiku.

Dili, 23 Setembru 2020 - Sekretáriu Estadu Juventude no Desportu (SEJD) Abrão Nokosiku Saldanha konvida jornalista sira atu apoia SEJD nia programa publika istória susesu joven sira nian. Abrão Nokosiku hato’o ida ne’e iha nia intervensaun wainhira sai nu’udar oradór iha programa Talkshow Editor’s Club ne’ebé realiza ohin (23/9), iha sala Konsellu Imprensa Kintál-boot, Dili, no organiza hosi Asosiasaun Jornalista Timor-Leste (AJTL). “Ohin loron, joven sira jerasaun idade ha’u nian 30 mai kraik ne’e, sofre estigma boot ida iha ita-nia sosiedade. Mak saida? Ema bolu sira troublemaker, halo problema dór. Entaun iha programa ida bolu ‘Success Story’ atu dudu sai istória susesu sira joven nian. Ida ne’e para ema atu haree fila-fali katak joven sira la’os ida troublemaker de’it, maibé sira iha susesu. Iha barak”, dehan Abrão Nokosiku. Abrão mós konsidera atleta Teófilo Freitas nu’udar ezemplu joven susesu, tanba Teófilo mak atleta ne’ebé fera klasifikasaun Asiátiku iha modalidade halai metru 400 klase T37 ho tempu segundu 53.14 iha Asian Para Games tinan 2018.

Dili, 24 Setembru 2020 – Finalista hamutuk na’in-153 hosi Universidade Nasionál Timor Lorosa’e (UNTL), Fakuldade Edukasaun Arte no Umanidade (sigla portugés FEAH), mak partisipa ona iha judisium, inklui priense ona rekezitu sira ba graduasaun períodu dahuluk 2020 nian. Iha Serimónia Judisium ne’ebé hala’o iha resintu Kampus Liseu UNTL nian, iha sesta liubá (18/09), Dekana FEAH, Ana Cristina Silveira de Jesus Martins hateten, judisium hanesan kultura akadémika, wainhira estudante sira konklui ona kritéria iha knua universidade nian. “Judisium parte ida atu hatudu katak imi iha tempu naruk nia laran estuda iha universidade priense kritériu sira no ikus liu estudante ida-idak iha direitu atu simu títulu akadémiku ho grau lisensitura iha Edukasaun hosi área oioin ne’ebé fakuldade oferese”, dehan Dekana FEAH. FEAH nia finalista 153 ne’e, kompostu hosi Departamentu Ensinu Dalen Inglés na’in-19, Departamentu Ensinu Biolojia na’in-26, Departamentu Ensinu Matemátika na’in-14, Departamentu Ensinu Kímika na’in-20, Departamentu Ensinu Fízika 15, Departamentu Ensinu Dalen Portugés 31, Departamentu Formasaun Profesór Ensinu Básiku 15, Departamentu Ensinu, Edukasaun Físika no Desportu 6, Departamentu Ensinu Dalen Tetun 7.

Dili, 24 Setembru 2020 – Forsa Seguransa Rúsia konsege kaer mane ida ho naran Sergei Torop, koñesidu ho Vissarion, ne’ebé konsidera ka alega nia-an nu’udar Jesus Kristu nia reenkarnasaun, no sai nu’udar líder ba seita ka grupu komunidade ida. Tuir informasaun hosi The Guardian, kuarta ne’e (23/9), Forsa Seguransa kaer Sergei iha komunidade seita sira-nia lokalizasaun iha Sibéria. Sergei lidera ona seita ne’e durante dékada tolu. Tuir autoridade Seguransa sira informa, Sergei no nia ajudante balu tán hetan akuzasaun katak sira forma organizasaun relijioza ilegalmente, no halo ema ne’ebé tuir nia hetan presaun mentál. Mídia balu hosi Rúsia informa katak Sergei hateten Jesus observa hela ema ne’ebé tuir nia hosi espasu ida ne’ebé la dook hosi planeta ida ne’e. Maibé, ikus Sergei dehan fali katak nia mak Jesus. Sergei mós muda tiha loron Natál 25 Dezembru ba fali 14 Janeiru nu’udar data ne’ebé nia moris.

EUA, 24 Outubru 2019 - Iha EUA to'o agora, rejista tiha ona ema 35 mak mate tamba fuma vaping ka sigaru elektróniku. No ema 1.064 mak agora sofre hela moras pulmaun nian. Moras-nain hosi kazu sira ne'e iha idade entre 17-35. Informsaun kompletu iha lian Inglés bele le'e iha ne'e!

Dili, 24 Setembru 2020 – Sekretáriu Estadu ba Komunikasaun Sosiál (SEKOMS), Merício dos Reis ‘Akara’, apela ba sidadaun hotu-hotu atu labele fiar boatus kona-ba ‘Konjelamentu Fundu Petróleo’. Akara hato’o apelu ne’e, iha kuarta ne’e (23/9), iha nia Gabinete palásiu Governu, Dili. Akara hateten, relasaun entre Governu Timor-Leste ho Governu Estadus Unidus Amérika la’o ho di’ak no laiha problema, nune’e nasaun rua ne’e kontinua respeita malu no mantéin kolaborasaun ne’ebé di’ak. Liga ba asesu fundu petróleo, Akara afirma katak iha nia lei no regra rasik ne’ebé mak Governu Timor-Leste kumpri nune’e to’o oras ne’e sistema sei funsiona normál. “Boatus ka HOAX sira ne’e ita labele dezenvolve iha ita-nia rai tanba ida ne’e estraga ita-nia Armonia Sosiál no Komunikasaun iha ita-nia nasaun. Ita hatene katak Estadus Unidus Amérika nasaun ida ne’ebé boot la hanoin kloot hanesan Boatus sira la’o ne’e”, Akara informa. SEKOMS husu ba ema hotu atu konsumu informasaun ruma tenke konsumu informasaun hosi fonte kredível sira hanesan mídia profisionál sira ka fonte governu nian. Nune’e Governante ne’e apela ba povu atu labele pániku ho HOAX ka Boatus sira ne’ebé espalla iha komunidade liuhosi mídia sosiál.

Dili, 24 Setembru 2020 - Ofisial Polisia Suku (OPS) halo kontrolu movimentu ema no transporte iha estrada públiku iha suku ne’ebé mak sira hala’o knaar ba hodi reforsa servisu Unidade Tranzitu Seguransa Rodoviáriu. Komandante PNTL munisipiu Dili Superintendente Xefe Henrique da Costa hateten, objetivu Komandu munisipiu Dili koloka OPS sira ba hala’o atividade iha estrada públiku hodi kontrola movimentu transporte no ema la’o ain, sira-nia prezensa iha ne’ebá atu bele tulun kontrola movimentu tránzitu iha sira-nia área. Nia hato’o asuntu ne’e, foin lalais, iha Komandu PNTL munisipiu Dili. Henrique hatutan, OPS la halo pasa revista ba transporte maibé wainhira sira identifika ema ruma ne’ebé la’o liuhosi ne’ebá la uza kapasete, laiha xapa matríkula ka kontra regra tránzitu, sira komunika kedas ba parte tránzitu ne’ebé mak hala’o hela servisu iha terenu atu nune’e sira bele foti medida ruma, ka karik OPS sira konsege prende, entaun sira kontakta kedas mai District Operation Centre (DOC, sigla inglés) ka parte Tránzitu hodi haruka ekipa ECO ba tula no prosesa tuir regra tránzitu.

Dili, 24 Setembru 2020 – Prezidente Konsellu Nasionál Juventude Timor-Leste (sigla portugés CNJTL) Dadi Magno hamutuk ho Koordenadór Juventude hosi Munisipiu 7, iha kuarta ne’e (23/9), hasoru malu ho Espoza Prezidente Repúblika (PR) Cidália Nobre Guterres, iha salaun Casa Militar Palásiu Prezidensiál, hodi konvida Espoza PR atu servisu hamutuk hodi promove desportu femenina iha Timor-Leste liuhosi Taxa Rotativa Primeira Dama ba Futsál Femenina. Programa ida ne’e mai ho objetivu atu komemora loron Nasionál Juventude no Masakre Santa-Krúz 12 Novembru. Objetivu seluk tán mak halo promosaun ba partisipasaun feto iha dezenvolvimentu setór futsál no lori futsál ba integra iha komunidade nu’udar desportu komunitáriu hodi atinje alta prestasaun, no ikus liu atu hametin no promove amizade entre joven feto sira hosi munisipiu 7 liuhosi jogu futsál femenina. Espoza PR hato’o apresiasaun ba inisiativa hosi joven sira hodi realiza no halo promosaun ba desportu femenina ne’ebé mak sei sai dalan alternativa ba joven feto sira atu kanaliza sira-nia espresaun desportiva.

Dili, 24 Setembru 2020 - Primeiru-Ministru Taur Matan Ruak apela ba públiku atu labele fiar rumór iresponsável ne’ebé espalla iha rede sosiál kona-ba nia rezignasaun, rumór ne’e falsu tanba daudauk ne’e Xefe Ezekutivu foka hela ba preparativu sira ba Orsamentu Jerál Estadu 2021 nian iha semana ne’e, hodi lidera hela Komité Revizaun Orsamentu Polítika (KROP) ba avaliasaun proposta OJE 2021. “Ha’u hanoin sira mehi karik, Primeiru-Ministru la rezigna-an, rezigna tempu laiha tiha ona, agora servisu maka’as loos lori orsamentu ba PN, agora rezigna-an ba saida nian. Laiha ida, lalika fiar ida ne’e, ha’u hanoin sira hamlaha uitoan karik”, klarifika Xefe Ezekutivu hodi hatán ba pergunta jornalista nian kona-ba isu nia rezignasaun, hafoin remata sorumutu semanál ho Xefe Estadu, ohin, iha Palásiu Prezidente Nicolau Lobato.

Lautem, 21 Novembru 2019 - Gabinete Apoiu Atividade Konjúje Prezidente Repúblika (GAAC-PR) apoiu instalasaun bee mos, eletrisidade inklui apoiu material hadi’a haris-fatin ba kbiit laek Rogaia Pires ho nia-oan feto moras defisiente ne’ebé hela mesak iha aldeia Ra’anu, Suku Serelau, Postu Administrativu Lautem Munisípiu Lautem. Família kbiit laek durante ne’e iha difikuldade boot atu asesu ba bee mos no eletrisidade tanba hela mesak, maibé grasa na’I maromak, Prezidente Repúblika Francisco Guterres Lú Olo no espoza Cidália Lopes Nobre Mouzinho Guterres, deside apoiu ba sidadaun ne’e tuir nesesidade. Servisu instalasaun ba bee mos no eletrisidade responsabiliza hosi pesoál tékniku Prezidénsia Repúblika. Konaba harii sanitariu apoiu material deit, servisu responsabiliza hosi Xefe Aldeia no juventude sira. Aleinde instalasaun bee mos no eletrisidade, GAAC-PR apoiu mos material hanesan simente, kalen no sasan seluk tan hodi harii haris-fatin. Cecilia Pires sente kontente ho apoiu hosi Prezidénsia Repúblika, tanba durante ne’e sira hela mesak no iha difikuldade oin oin. “Ha’u senti kontente tamba bee moos mai ona no ahi (eletrisidade) mai ona,” dehan nia. Xefe Aldeia Ra’ano Andre Fernandes, orgullu no apresia tebes intervensaun husi Prezidénsia Repúblika ba família kbiit laek ne’e. “Ha’u hato’o obrigado wa’in tebes ba estadu liu liu Prezidénsia Repúblika liuhosi gabinete espoza Prezidente Repúblika ne’ebé fó ona ajuda ba ha’u nia komunidade. Ha’u sente kontenti no hato’o obrigado wain tebes ba estadu no nain ulun sira” autoridade lokál ne’e, dehan. Antes ne’e, Chefe Casa Civil Prezidénsia Repúblika Francisco Guterres Lú Olo hamutuk ho gabinete GAAC-PR apoiu ona sasan nesesidade báziku no fundu uitoan, hodi nesesita inan kbiit laek ho nia oan defisiensia ne’e nia moris.

Dili, 24 Setembru 2020 – Primeiru-Ministru Taur Matan Ruak, informa ba Prezidente Repúblika, Francisco Guterres Lú Olo, ohin, iha palásiu prezidensiál, katak agora Governu halo hela preparativu Proposta Orsamentu Jerál Estadu (OJE) ba 2021 atu haruka ba Parlamentu Nasionál tuir lei haruka, iha 15 Outubru 2020. “Se ita boot sira hatene, (OJE) 2020 nian ami haruka tiha ona ba. Audisaun agora komesa ona. Ami prepara hela 2021 nian orsamentu atu haruka ba. Prazu tuir lei ne’e, 15 Outubru tenke tama iha Parlamentu Nasionál”, Primeiru-Ministru informa.

Dili, 24 Setembru 2020 – Relasiona ho sidadaun sira-nia pasajen ilegál iha fronteira terestre ne’ebé sai preokupasaun públiku nian, Primeiru-Ministru Taur Matan Ruak informa katak, Governu diskute hela posibilidade atu sidadaun sira ne’e selu rasik kustu durante iha kuarentena nia laran, la’os ona responsabilidade estadu nian, hanesan nasaun seluk aplika. Primeiru-Ministru informa ida ne’e, ohin, hafoin hasoru malu ho Prezidente Repúblika Francisco Guterres Lú Olo, iha Palásiu Prezidente Nicolau Lobato. Tanba ne’e, Primeiru-Ministru kontinua husu ba sidadaun sira koopera ho instituisaun estadu liuhosi hatudu-an nu’udar sidadaun ida ne’ebé responsável, kumpri medida implementasaun estadu emerjénsia, no hotu-hotu hamutuk hasees Timor-Leste hosi moras virus corona.

Dili, 24 Setembru 2020 – Estadus Unidus Amérika (EUA) liuhosi nia Embaixada iha Timor-Leste, hakarak atu oferese ka prepara fatin izolamentu iha área fronteira ba pasiente Covid-19 hodi apoia Ministériu Saúde Timor-Leste. Ministra Saúde Odete Freitas Belo hato’o informasaun ne’e, hafoin remata enkontru ho Embaixadora EUA ba Timor-Leste, Kathleen Fitzpatrick, iha Palásiu das Cinzas, Ministériu Saúde, Kaikoli, Dili. “EUA hakarak oferese fatin izolamentu ka prepara izolamentu iha área fronteira sira hanesan Ospitál Suai no Ospitál Maliana, ida ne’e mós fatin kapáz tebe-tebes. Sira ba halo ona survey ba iha fatin hirak ne’ebé mak ita hakarak maibé sira hakarak atu hetan konfirmasaun didi’ak fali ho ministériu saúde, será que fatin sasán sira atu apoia ba ita ne’e ita hakarak duni ka lakohi? Entaun ita-nia resposta dehan welcome teb-tebes ho apoiu ne’ebé mak iha tanba haree ba Covid-19 ninian situasaun moras Covid de’it ita la hatene dehan wainhira mak atu remata, prontu ajudu sira ne’ebé mak sira fó liga ho Covid-19, ne’e em prinsípiu ita la rezeita, ita simu no ita agradese”, dehan Ministra Saúde.

Dili, 24 Setembru 2020 – Porta-vós grupu Rezisténsia Nasionál Defende Justisa no Konstituisaun (RNDJK) Angela Freitas hateten katak lala’ok aprezentasaun OJE 2020 ne’ebé hala’o iha Parlamentu Nasionál iha semana kotuk ne’e nu’udar prátika abuzu no halimar ho estadu de direitu no povu nia moris. “Bazeia ba situasaun no kondisaun atuál ikus kona-ba lala’ok aprezentasaun OJE 2020 laiha ona tempu atu jere, no OJE 2021 iha tempu semana 2 nia laran. Prátika aprezenta OJE ida ne’e hanesan prátika abuzu no halimar ho estadu de direitu no povu besik millaun 2 nia vida. No agora daudauk Prezidente Repúblika no Parlamentu Nasionál de faktu obriga lidera hosi Deputadu Aniceto Guterres Lopes dirije meza hodi planeia aprova OJE ne’ebé kontinua politiza no manipula vida rai Timor ba rai ku’ak”, informa Angela Freitas iha konferénsia imprensa ne’ebé grupu RNDJK hala’o ohin, iha Bairu Formosa, Dili. Angela Freitas mós la konkorda katak Prezidente Repúblika Francisco Guterres Lú Olo mak halo fali abertura ba aprezentasaun OJE. Nia konsidera ida ne’e hatudu katak Prezidente Repúblika  kontinua ho livre halo violasaun boot hasoru Konstituisaun RDTL.

Dili, 24 Setembru 2020 - Grupu Rezisténsia Nasionál Defende Justisa no Konstituisaun (RNDJK) nia porta-vós Angela Freitas, husu ba INTERPOL atu kaptura Marí Alkatiri tanba, tuir Angela Freitas katak, Marí halo krime hodi viola konstituisaun RDTL, livremente pratika manobra polítika, perturba povu tomak nia moris, perturba Governu no nasaun RDTL. Lia hirak ne'e hato'o ohin, iha konferénsia imprensa ne’ebé RNDJK realiza iha Bairu Formosa, Dili. Angela Freitas hatutan, “Husu atu halo investigasaun mós rezultadu inspesaun ne’ebé halo rasik hosi Marí Bin Amude Alkatiri kona-ba osan Millaun $700 ne’ebé durante tinan 4 nia laran nu’udar Prezidente RAEOA uza halo konstrusaun ZEESM RAEOA, maibé konstrusaun ne’e la finaliza no osan estadu ne’e tau iha konta bankária privadu no Marí Bin Amude Alkatiri manán lukru fulan-fulan ba nia privadu no paradeiru osan al hatene iha ne’ebé?”. Porta-vós RNDJK husu mós ba PNTL no KAK atu halo investigasaun profunda hasoru Marí, relasiona ho Ró Haksolok ne’ebé tuir Angela hateten katak selu hotu ona maibé Ró ne’e la mai.

Dili, 24 Setembru 2020 - Universidade Nasionál Timor Lorosa’e (UNTL), Fakuldade Enjeñaria Siénsia no Teknolojia (FEST), nia Vise Dekanu ba Asuntu Estudantíl Joaõ Bosco Cabral, iha Kampus UNTL nian Hera, Díli, hateten katak estudante sira ne’ebé atu asesu ba dormitóriu FEST nian tenke hetan valór 2.75 to’o 4.00. “Bazeia ba estatutu dormitóriu nian ne’ebé ami estabelese katak, kada tinan tenke halo avaliasaun, liuliu kritériu prinsipál mak parte akadémiku nian estudante sira tenke iha valór akadémiku aas (2.75+)”, tenik João Bosco. Vise Dekanu ne’e mós hatutan katak iha tinan 2020 halo ona planu ba rekrutamentu foun, maibé relasiona ho pandemia COVID-19 no mós Estadu Emerjénsia, mak muda fali ba tinan 2021 hodi fó oportunidade ba estudante hahú hosi semestre I- VI. Dormitóriu refere inaugura iha 19 Marsu 2019 liubá no hanaran Dormitóriu São José, hodi fasilita estudante sira ne’ebé estuda iha FEST hodi hela besik iha área Kampus nian.

Dili, 25 Setembru 2020 - Diresaun Nasionál Prevensaun Konflitu Komunitária (DNPKK) hamutuk ho autoridade postu-administrativu Kristu-Rei, hala'o diálogu hodi fasilita asaun dame entre juventude aldeia Darlau iha suku Bekora. Diálogu no asaun dame ne’ebé hala’o iha kinta ne’e (24/9), ho motivu atu solusiona no hakotu juventude Darlau sira-nia problema, ne'ebé akontese ona iha loron 12 Agustu 2020 hodi fó impaktu ba movimentasaun komunidade no estudante sira nian. "DNPKK halibur juventude parte rua hosi Darlau hodi hadame sira, nune'e iha futuru labele mosu tán konflitu", Xefe Departamentu Rezolusaun Konflitu DNPKK, Julião Fernandes hateten. Nia fundamenta, Konflitu ne'e buat naturál ida tanba diresaun ne'e rasik hala'o ninia papél mak prevene konflitu labele mosu, labele sai boot no labele akontese fila-fali. Administradór postu-administrativu Kristu-Rei, Gaspar da Silva hateten wainhira juventude Darlau la kumpri akordu dame malu nian, entaun sei prosesa tuir lei. Tanba ne'e, nia husu ba juventude sira iha Darlau atu lolo liman hamutuk hodi garante páz no estabilidade iha aldeia laran.

Dili, 25 Setembru 2020 – Prezidente Repúblika Francisco Guterres Lú Olo hateten katak nu’udar Prezidente Repúblika, no iha konsertasaun perfeitu ho Governu, nune’e hodi asume impaktu hosi Covid-19 nu’udar oportunidade hodi kurije frakeza estruturál sira. Prezidente Repúblika hato’o ida ne’e iha nia mensajen ba Sesaun Asembleia Jerál Organizasaun Nasaun Unidu (ONU) ba dala 75, ne'ebé hala'o iha Nova Iorke. “Nu’udar Prezidente Repúblika, no iha konsertasaun perfeitu ho Governu, ami aproveita impaktu hosi Covid-19 hodi estabelese planu ida ba rekuperasaun ekonómika, sentradu ba iha komunidade, ne’ebé sei reativa hikas ekonomia nasionál, ho medida ba tempu badak, médiu no naruk (...) ami asume (impaktu Covid-19) nu’udar oportunidade ida hodi kurije frakeza estruturál”, dehan Prezidente Repúblika. Prezidente Repúblika iha nia mensajen, espera mós katak vasina ba Covid-19 ne’ebé sei prodúz ne’e bele sai nu’udar sasán públiku globál ida.

Dili, 25 Setembru 2020 – Sekretáriu Estadu ba Komunikasaun Sosiál (SEKOMS) iha polítika atu moderniza rádiu komunidade sira iha teritóriu Timor-Leste hodi transmite informasaun liuhosi plataforma streaming. Líder SEKOMS Merício Juvinal dos Reis ‘Akara’, hateten iha tinan ida ne’e, rádiu komunidade sanulu-resin-neen sei utiliza streaming hodi divulga informasaun, iha ne’ebé ninia preparasaun atinji ona pursentu 70. Ba daudauk ne’e, SEKOMS liuhosi Diresaun Nasionál Sentru Rádiu Komunidade hahú fó formasaun ba profisionál sira iha rádiu komunidade kona-ba oinsá adapta plataforma dijitál ka mídia online tanba durante ne’e sira uza mídia konvensionál hodi halo publikasaun ba informasaun sira. SEKOMS kompromete sei kontinua fó apoiu finanseiru ba rádiu komunidade sira hodi asegura funsionamentu servisu. Líder SEKOMS ne’e apela ba jestór rádiu komunidade sira atu kontinua tuir formasaun sira hodi aumenta kapasidade nune’e bele sai jestór ne’ebé di’ak atu hala’o knaar ho transparente.

Dili, 25 Setembru 2020 - Uniaun Europeia liuhosi Care Internasional, apoia fasilidade protesaun ba uma-mahon munisípiu Manufahi hodi asegura vítima feto no labarik ne’ebé hetan violénsia iha munisípiu ne'e. Embaixadór Uniaun Europeia Andrew Jacobs hateten, Uniaun Europeia orgullu servisu hamutuk ho Care internasional, Oxfam, Plan Internasional, World Vision no CRS hodi fó apoiu ba prevensaun Covid-19 iha Timor Leste, no agora daudauk Uniaun Europeia kontinua servisu hamutuk ho Care internasionál no Fundasaun Luta ba Futuru, hodi apoia fasilidade seguridade ho ho esperansa hodi proteje vítima sira iha uma-mahon ne’e. Diretora ezekutivu Fundasaun Luta ba Futuru, Maria Boki Fernandes agradese ba Uniaun Europeia ho Care Internasional ne'ebé apoia ona fasilidade hirak ne'e ba uma-mahun munisípiu Manufahi hodi bele fasilita di’ak liu tán vítima sira ne'ebé hetan protesaun iha uma-mahon.

Dili, 25 Setembru 2020 – Aitana FC lakon ho golu 0-3 wainhira kontra Karketu Dili FC, iha jogu KOPA FFTL 2020 ne’ebé hala’o iha kinta ne’e (24/9), iha estádiu munisipál Dili. Hafoin jogu remata, liuhosi konferénsia imprensa, Treinadór Aitana FC, João Sousa klarifika, derota ne’ebé sira hetan ne’e sai tristeza ba ekipa. “Rezultadu jogu ohin, hanesan tristeza ida ba ami, tanba dahuluk ami hanoin oinsá atu manán karketu hodi hakat ba oitavu finál maibé rezultadu oin seluk maibé ida ne’e mak hanaran jogu”, João informa. Treinador ne’e hatutan liu tán, hosi jogu ohin ekipa hetan problema, hanesan jogadór sira aleija iha jogu parte dahuluk hodi simu tiha golu, maibé iha jogu parte daruak laiha golu tanba konsege halo mudansa ba jogu. Aitana FC sei iha tán jogu ida tuir mai, iha ne’ebé sei joga hasoru ekipa Sporting Timor.

Dili, 25 Setembru 2020 - Embaixadór Xina ba Organizasaun Nasaun Unidu (ONU) Zhang Jun ataka Estadus Unidus Amérika (EUA) hodi dehan katak EUA kria ona problema barak ba mundu. Zhang Jun hateten ida ne'e iha reuniaun Konsellu Seguransa Nasaun Unidu (sigla inglés UNSC). Zhang nia deklarasaun ne'ebé nia hato'o ne'e nu'udar krítika ida hasoru Prezidente EUA Donald Trump nia diskursu ne'ebé temi liafuan 'Virus Xina' hodi refere ba virus corona. "Ha'u tenke dehan to'o ona, para ona! Imi kria ona problema barak ba mundu", dehan Zhang, iha reuniaun Kosellu Seguransa ONU, liuhosi konferénsia imprensa ne'ebé marka prezensa hosi Xefe Estadu balu, iha kinta ne'e (24/9). "EUA iha kazu konfirmadu kuaze millaun 7 no mate rihun 200 resin to'o oras ne'e. ho sira-nia teknolojia no sistema médiku ne'ebé avansadu liu iha mundu, tanba sá EUA iha fali númeru kazu (Covid-19) konfirmadu no mate barak liu?", Zhang hatutan, tuir divulgasaun hosi AFP.

Dili, 25 Setembru 2020 - Ministru Obras Públikas (MOP), Salvador dos Reis Pires, fó ona orientasaun ba diresaun sira inklui Institutu Jestaun Ekipamentus (IJE) atu prepara kondisaun hodi fasilita atividade peregrinasaun hosi sarani Katólika ne’ebé sei hala’o iha 6 no 7 Outubru ba vizita Na’in-Feto iha foho Ramelau, ne’ebé sei partisipa mós hosi Bispu sira. “Loos duni, hori bainhira ha’u simu vizita kortezia hosi Sr. Ministru ho Vise Ministra Turizmu, Komérsiu no Industria (MTKI) ko’alia kona-ba asuntu ne’e no sira haruka karta mai ha’u, ha’u haruka despaxu ona ho klasifikasaun importante tebes ba ha’u-nia diresaun sira para atu fó atendimentu, maibé ita-boot sira hatene katak hanesan estrada sira ne’e obra ne’ebé presiza planeamentu no mós ezekusaun ne’ebé presiza tempu, saida mak ami bele halo mak ami bele mobiliza ekipamentu IJE para halo atendimentu ba iha pedidu ne’e rasik, para iha tempu badak bele fasilita netik kondisaun ne’ebé mínimu para eventu ne’e bele la’o ho di’ak”, Ministru Obras Públikas informa ba jornalista sira iha Palásiu Governu, hafoin reuniaun Konsellu Ministru iha kuarta ne'e (23/9), relasiona ho kondisaun estrada ne’ebé ladún di’ak ba Foto Ramelau. Daudauk ne’e ekipa tékniku husi diresaun sira hahú halo ona koordenasaun ho ekipa sira hosi MTKI oinsá mak bele kria kondisaun ba atividade peregrinasaun ba vizita Na'in-Feto iha Foho Ramelau.

Dili, 25 Setembru 2020 - Ekipa Fiskalizasaun Konjunta (EFK) obrigatoriamente dada kareta Estadu hosi eiz funsionáriu kontratadu Lindo da Silva iha Ministeriu Edukasaun Juventude no Desportu (MEJD) ne’ebé durante tinan barak uza hodi hala’o servisu Estadu nian maibé la entrega ba Diresaun Lojistika MEJD nian. Asaun ne’e EFK halo, ohin (25/9) iha suku Bekora, Dili. EFK ne’ebé halo asaun represivu ne’e kompostu hosi Komisaun Anti Korupsaun (sigla portugés CAC), Polisia Nasionál Timor-Leste (PNTL), Komisaun Funsaun Públika (sigla portugés CFP), Diresaun Nasionál Transporte no Terestre (DNTT), Patrimóniu Estadu no ofisiál ME rasik. Kareta tipu Pajero Mini ho plat 20-414 ne’e patrimoniu doasaun hosi Banku Mundiál ba Ministériu Edukasaun iha 2003-2005 liubá, ne’ebé funsionáriu kontratadu sira uza ba hala’o servisu Estadu nian.  Patrimoniu hirak ne’e rejistadu ona iha Diresaun Patrimóniu Estadu Ministériu Finansa no oras ne’e EFK kontinua hala’o servisu rekollamentu ba patrimóniu Estadu hirak ne’e iha utilizadór sira-nia liman. Maske eiz funsionáriu MEJD oras ne’e servisu ona iha fatin seluk maibé kontinua utiliza kareta doasaun Banku Mundiál nian ho xapa matríkula privadu. “EFK identifika hotu ona patrimóniu Estadu no sei kontinua rekolla hotu inklui funsionáriu ho kargu xefia sira ne’ebé mandatu hotu ona maibé sei utiliza kareta no motorizada Estadu nian mós sei foti hotu”, Katak Euclides Madeira, Pontu Fokál CAC ba EFK.

Tiruteiu ne’ebé akontese iha sentru kompras Korat, Provínsia Nakhon Ratchasima, Tailándia, hahú hosi Sábadu (8 Fevereiru) to’o Domingu (9 Fevereiru hamate ema na’in ruanulu-resin-sia, inklui suspeitu ne’ebé nu’udar mós militár ida, Serma Jakraphanth Thomma. Tuir informasaun ne’ebé relata hosi Associated Press (AP), tiruteiu ne’ebé akontese durante oras 16 ne’e rezulta ema limanulu-resin-hitu kanek. Motivu hosi insidente ne’e deskonfia disputa komersiál entre Jakraphanth ho nia Xefe, Koronél Anantarote Krasae. Testamuña ida deklara katak, nia iha hela sentru kompras ne’e molok insidente akontese no fatin refere nakonu ho vizitante. Suspeitu husi akontesimentu ne’e karega imajen ida iha nia pájina facebook wainhira insidente akontese hela, hodi dehan “Ha’u tenki entrega an?”, “Laiha ema ida mak bele hadook an husi mate”, hatutan suspeitu.

Dili, 25 Setembru 2020 - Sekretáriu Estadu Juventude no Desportu (SEJD) Abrão Nokosiku Saldanha enkoraja membru Asosiasaun Parlamentu Foinsa’e Timor-Leste (APFTL) sira atu kontinua no mantéin sira-nia servisu no prova ba sosiedade katak foinsa’e mak forsa kria solusaun, ka forsa kriasaun, la’os deit halo problema. Abrão Nokosiku hato’o korajen ne’e, wainhira halo abertura ba Kongresu Daruak APFTL nian ne’ebé hala’o iha salaun Canossa Bekora, ohin. Abrão hateten mós, “lori Governu nia naran atu mai enkoraja APFTL atu bele kontinua hodi dezenvolve sira-nia servisu hamutuk ho joven sira. APFTL nu’udar parséria prinsipál ida SEJD nian ne’ebé durante ne’e servisu maka’as ho joven sira”. Kongresu Daruak APFTL nian ne’e sei hala’o durante loron tolu, hahú hosi ohin, 25 to’o 27 Setembru 2020.

Dili, 25 Setembru 2020 – Líder supremu Korea Norte Kim Jong-un husu deskulpa ba povu Korea Súl tanba militár Korea Norte tiru mate tiha funsionáriu Korea Súl nian ida. Tuir Diretór Seguransa Nasionál Korea Súl, Su Hoon hateten, iha karta ofisiál ne’ebé haruka ba Korea Súl, Korea Norte hato’o mensajen hosi Kim Jong-un ne’ebé dehan nia sente ‘triste tebes’. Hoon informa katak Kim admite asaun ne’e ‘desepsiona’ ona Prezidente Korea Súl Moon Jae-in no nia povu sira. Tuir ajénsia notísia Korea Súl nian, Yonhap News Agency, Korea Norte mós transmite ona rezultadu hosi investigasaun ba insidente refere ba Korea Súl.  Rezultadu hosi investigasaun ne’e hatudu katak, militár Korea Norte ne’ebé halo operasaun besik fronteira marítima osidentál entre Korea Norte no Korea Súl, tiru funsionáriu Korea Súl ne’e dala sanulu resin tanba nia tama liu tiha ba tasi Korea Norte nian.

Dili, 25 Setembru 2020 - Camões I.P no Uniaun Europeia ne’ebé reprezenta hosi Embaixadór Portugál iha Timor-Leste no hosi Xefe Kooperasaun Uniaun Europeia nian, oferese livru jurídiku sira ba Prokuradoria Jerál Repúblika (PJR), ohin, iha edifísiu PJR nian iha Kolmera, Díli. Oferta ida ne’e atu disponibiliza ezemplár livru sira hosi nesesidade dahuluk ba Prokuradór sira hotu hosi Ministériu Públiku, relasiona ho sira-nia knaar nu’udar Majistradu, ne’ebé inklui ezemplár 40 Konstituisaun Anotada Timor-Leste nian, ezemplár 40 Kódigu Sivíl Timor-Leste nian, no mós ezemplár 35 Disionáriu Português-Tétum-Português nian. Serimónia oferta livru ne’e hetan prezensa hosi Prokuradór Jerál Repúblika, José da Costa Ximenes, Prokuradór Adjuntu, Alfonso Lopes, Embaixadór Portugál iha Timor-Leste, José Pedro Machado Vieira, no Xefe Kooperasaun Uniaun Europeia nian, ne'ebé reprezenta hosi Embaixadór Uniaun Europeia iha Timor-Leste, Ramon Reigada.

Dili, 25 Setembru 2020 - Universidade Nasionál Timor Lorosa’e (UNTL) selebra misa graduasaun períodu dahuluk 2020 nian ba resém-graduadu sira, ohin, iha Igreja Katedrál Imaculada da Conceição, Dili.  Reitór UNTL, Francisco Miguel Martins, iha nia intervensaun hateten, selebrasaun misa ida ne’e hodi hasa’e agradesimentu ba Maromak tanba ho Nia grasa no tulun mak UNTL nia finalista sira na’in-568 bele remata sira nia estudu.  “Siénsia no matenek sira ne’ebé durante ne’e imi hetan iha universidade, tenke aplika ho haraik-an, obedese ba Maromak no servi ba malu”, Reitór kontinua dehan tán. Reitór mós konvida resém-graduadu hotu atu reflete iha selebrasaun ne’e kona-ba difikuldade lubuk ida mak sira enfrenta ona, dala barak hamnasa, hamonu matan-been, halerik tanba hasoru susar oioin maibé ohin loron sira konsege ultrapasa.

Dili, 25 Setembru 2020 - ChildFund Timor-Leste, eskritóriu reprezentativu hosi ChildFund Austrália, ohin loron asina nota entendimentu ho Ministeriu Edukasaun , Juventude e Desportu iha Timor-Leste. Nota entendimentu atu haforsa tan kolaborasaun iha parseria ne’ebe estabelese tia ona entre ChildFund ho MEJD iha Timor-Leste durante tinan barak ona. Asina nota entendimentu ida ne’e atu halo kooperasaun iha Projetu-sira ne’ebe implementa husi ChildFund no parseiru iha Projetu sira:  Edukasaun sedu no intervensaun ba labarik (EDIC) Kada labarik nu’udar Leitor (Every child a reader) Hau kontenti aprende no susesu (HAKAS) Biblioteka ba Ema Hotu (Regional E-Learning -Library For All) Labarik ba mudansa (Children for Change)  Kominukadu kompletu bele le'e iha ne'e! --- Dili, September 25, 2020- ChildFund Timor-Leste, the representative office of ChildFund Australia, today signed a Memorandum of Understanding with the Ministry of Education Youth and Sport in Timor-Leste. This Memorandum of Understanding is to strengthen the collaboration in the partnership that has already been established between ChildFund and the Ministry of Education Youth and Sport in Timor-Leste over the past years. The signing of the Memorandum of Understanding is to cooperate on the projects that are implemented by ChildFund and its project partners;  Early Childhood and Intervention for children (EDIC) Every child a reader Mobile Learning library (Hau kontenti aprende no susesu-HAKAS) Regional E-Learning (Library For All) Children for Change (Child protection)  The complete Press Release can be downloaded here!

Dili, 25 Setembru 2020 - Primeiru-Ministru Taur Matan Ruak bolu Ministru Obras Públikas Salvador dos Reis Pires, no Ministru Petróleu no Minerál, Víctor da Conceição Soares, ba iha Palásiu Governu, iha sexta ne’e (26/9), hodi diskute di’ak liu tán kona-ba envolvimentu kompañia estatál Timor GAP E.P iha fornesimentu kombustível ba sentrál elétrika Hera no Betanu, liuhosi Diresaun Jerál Eletrisidade Timor-Leste (EDTL). Fornesimentu kombustível ba sentrál elétrika Hera no Betanu atualmente iha lot tolu, tanba ne’e Governu deside oferese porsaun lot ida ho totál litru millaun 35 ba Timor GAP atu fornese. Atribuisaun ne’e sei legaliza ho Dekretu-Lei ne’ebé sei aprova tuir mai iha reuniaun Konsellu Ministru nian. Primeiru-Ministru defende kompañia estatál nia envolvimentu iha distribuisaun kombustível ba sentrál elétrika sira ne’ebé hanesan mós propriedade Estadu nian, nune’e bele garante fornesimentu enérjia eletrisidade no kualidade ba komunidade, tanba dezde nia ezisténsia, Timor GAP la envolve iha distribuisaun kombustível ba EDTL, maibé ba loke fali postu estasaun fa’an mina iha munisípiu Kovalima.

Dili, 26 Setembru 2020 - Kay Rala Xanana Gusmão sente urgullu tanba juventude iha postu-administrativu Alas hatudu duni komportamentu di’ak, hodi kria estabilidade iha komunidade nia leet maske iha diferensa politika no organizasaun arte-marsiál. Xanana Gusmão hato'o asuntu ne'e iha nia vizita hamutuk ho Premiadu Nobel Páz José Manuel Ramos Horta hodi halo asaun karidade ba ferik no katuas sira, iha suku Dotik, postu-administrativu Alas, iha sexta ne’e (25/09). Xanana Gusmão sente kontente tanba hetan informasaun hosi administradór postu Alas katak juventude iha postu refere maske iha diferensa partidu politiku no diferensa organizasaun arte-marsiál maibé kontribui duni ba páz no estabilidade, nune’e, Xanana Gusmão husu joven sira kontinua mantein paz no estabilidade iha rai Alas.

Dili, 26 Setembru 2020 - Eiz Komandante Supremu FALINTIL Kay Rala Xanana Gusmão haksolok tanba administradór munisipiu Manufahi Arantes Isaac Sarmento, entrega ona dadus ferik no katuas sira iha Manufahi ba Eiz Komandante Supremu FALINTIL ne'e, no sei aprezenta ba estadu hodi rezolve difikuldade ne'ebé katuas no ferik sira hasoru. Xanana Gusmão hato’o nia sentimentu ne’e wainhira hamutuk ho Premiadu Nobel Páz José Ramos Horta, iha sexta ne’e (26/9), vizita komunidade sira iha suku Dotik, postu-administrativu Alas. Xéfi suku Dotik Sebastião da Costa Amaral informa mós ba líder na’in rua katak totál populasaun iha suku ne'e hamutuk rihun rua resin maibé iha aldeia Sarin, Weberek no aldeia seluk tán, to'o agora seidauk asesu ba eletrisidade, estrada no bee mos.

Dili, 25 Setembru 2020 – Konsellu Superiór Polísia Nasionál Timor-Leste (PNTL) halo reuniaun hodi fó opiniaun kona-ba proposta atu halo demisaun ba membru PNTL na’in-5 ne’ebé komete iregularidade iha nia knaar loro-loron nu’udar Autoridade Seguransa, atu hato’o ba Ministru Interiór hodi foti desizaun ba membru PNTL hirak ne’e. Sekretária Konsellu Superiór Superintendente Xefe Carlos Jerónimo hateten, enkontru ne’e hodi haree kona-ba kazu prosesu disiplinár liuliu ba kazu 5. Entre kazu 5 ne’e, iha kazu 3 mak Komandante sira fó opiniaun atu halo demisaun, enkuantu kazu 2 seluk sei haree fila-fali. Nune’e, nia haktuir tán, proposta demisaun 3 relasiona ho kazu 3 ne’e, sei hato’o ba Ministru Interiór hodi deside, tanba Konsellu Superiór bele fó opiniaun de’it maibé desizaun tomak kona-ba demisaun Ministériu Interiór mak sei foti. Membru PNTL ne’ebé mak komete kazu no sei hetan demisaun ne’e ho nível Postu Sarjentu no Ajente.

Dili, 28 Setembru 2020 : Ministru ba Asuntu Parlamentár no Komunikasaun Sosiál (MAPKOMS), Francisco da Costa Jerónimo, lansa Revista loron 100 MAPKOMS iha VIII Governu Konstitusionál, sexta ne’e (25/9), iha sala enkontru Ministériu Telekomunikasaun, Kaikoli, Dili. Iha Revista ne´e kontempla atividade sira hosi MAPKOMS nian ba servisu Asuntu Parlamentár no Komunikasaun Sosiál ne’ebé hala´o hahú hosi 29 Maiu to’o 08 Setembru 2020. Hafoin simu pose iha 29 Maiu 2020, Ministru Francisco Jeronimo hala´o knaar iha Parlamentu Nasionál hanesan fonte komunikasaun hosi Parlamentu Nasionál ba Governu no Governu ba Parlamentu Nasionál, rona intervensaun hosi Deputadu sira ba preokupasaun Povu nian nune’e mós informasaun kompetente sira hodi enkamiña ba Governu. Entretantu liga ba servisu mídia Komunikasaun, MAPKOMS hala’o ona vizita ba mídia públiku no privadu sira hotu ne’ebé lokalizada iha Dili, hodi haree direta servisu no kondisaun kada mídia nian.  Liuhosi vizita ne´e, MAPKOMS sei haree posibilidade balu, oinsá mak atu bele fasilita mídia sira ne’ebé mak Governu presiza fó apoiu.

Dili, 28 Setembru 2020 – Ministériu Obras Públika (MOP) klarifika ba públiku katak karta autorizasaun servisu ne’ebé temi kona-ba konstrusaun projetu loke estrada alternativu iha Kovalima ne’e falsu ka hetan falsifikasaun hosi ema iresponsável. Karta ne’e lansa hosi ema iresponsável ho asinatura falsu Ministru MOP Salvador dos Reis Pires nian. Pájina ofisiál facebook Servisu Obras Públika-MOP, haktuir mós katak karta ne’e la sai hosi Gabinete MOP nian ka Diresaun Jerál Obras Públikas, inklui hosi Diresaun Nasionál Estrada, Ponte no Kontrolu Seia, maibé karta ne’e falsifikadu. MOP husu ba kompañia ne'ebé naran mensiona iha karta ne'e atu lalika mobiliza ekipamentu hodi halo servisu tanba karta ne'e laloos, no MOP sei prosesa tuir dalan legál ne'ebé iha.

Dili, 28 Setembru 2020 - Prezidente Tribunál Rekursu Deolindo dos Santos, ohin, aprezenta planu Tribunál nian ba Prezidente Repúblika, Francisco Guterres Lú Olo, iha palásiu prezidensiál, kona-ba wainhira Lei Medida Prevensaun no Kombate Korupsaun tama iha vigór ka implementa. “Ami iha planu atu iha formasaun ida ba juiz sira hotu iha inísiu Fevereiru, molok tama iha vigór lei ne’e. Para juiz sira iha perspetiva ne’ebé hanesan. Koñesimentu ne’ebé di’ak molok hola desizaun ruma komesa tama iha vigór lei ne’e. Planu seluk mak pasa informasaun ba juiz sira, ofisiál justisa, dirijente apoiu Tribunál no auditóriu Kamára Konta nian para iha informasaun natoon kona-ba lei ne’e. Tanba lei ne’e prevé norma balu operadór iha Tribunál sira tenke deklara sira-nia rikusoin, ” Prezidente Tribunal Rekursu informa. Prezidente Repúblika iha promulgasaun ba Lei Medidas Prevensaun no Kombate Korrupsaun, 24 Agostu 2020 liubá hateten, importante tebes prevensaun no kombate korupsaun atu insituisaun funsiona efetivamente, tuir prinsípiu legalidade, izensaun, transparénsia, efisiénsia, efikásia, simplisidade no previzibilidade ba prosedimentu.

Dili, 28 Setembru 2020 – Ministru Ensinu Superiór, Siénsia no Kultura (MESSK), Longuinhos dos Santos, hateten katak Graduadu sira-nia susesu sai mós nu’udar susesu ida ba sira-nia família, tanba família halo ona sakrifísiu hodi fó apoiu ba sira atu hakat liu susar tomak iha sira-nia prosesu estudu. Longuinhos dos Santos hato’o ida ne’e, iha serimónia graduasaun Universidade Nasionál Timor Lorosa’e nian ba períodu dahuluk 2020, ohin, iha CCD merkadu-lama, Dili. “Estudante sira-nia susesu sai mós susesu ida ba sira-nia família, tanba família sira-ne’e fó tiha apoiu tomak hodi nune’e sira manán susar oioin durante sira-nia perkursu akadémiku. Tanba ne’e, ba estudante hirak-ne’ebé ohin tuir serimónia ida ne’e, ha’u hakarak fó parabéns no haruka tuir ha’u-nia haku’ak ida ba sira-nia família tomak iha uma, tanba família sira ne’e mak halo sakrifísiu no sai responsável ba sira-nia susesu”, Longuinhos hateten. MESSK lori mós VIII Governu nia naran, hato’o kongratulasaun ba Graduadu UNTL nian períodu dahuluk 2020, ne’ebé mai hosi kursu oioin.

Dili, 28 Setembru 2020 - Universidade Nasionál Timor Lorosa’e (UNTL) realiza serimónia graduasaun ba da-XXIII, iha iha Sentru Konvensaun Dili (sigla portugés CCD), ohin, hodi integra hikas graduadu na’in-568 ba komunidade hodi serví. Iha sesaun solene dadeer nian, graduasaun ba Fakuldade Agrikultura na’in-116, Fakuldade Enjeñaria, Siénsia no Teknolojia na’in-61, Siénsia Ezata na’in-4, Medisina no Siénsia Saúde na’in-35, Ekonomia no Jestaun na’in-26 no Direitu na’in-17. “Ba graduadu sira, imi konsege pasa ona iha aspetu akadémiku, lojístiku, maibé ikus mai esforsu tomak ne’ebé imi hala’o, ohin loron imi bele gradua no hetan susesu, basá UNTL fó de’it mak kail atu imi bele kail ikan barak liután, hanesan ho siénsia ne’ebé imi hetan buka dezenvolve no kontribui ba sosiedade no nasaun”, Reitór UNTL Francisco Miguel Martins hateten, iha nia intervensaun. Reitór mós salienta katak, estudante wainhira termina ona vida universitáriu, fila-fali ona ba vida komunitáriu ho matenek ne’ebé iha, tantu iha teoria, iha prátika, no prontu dedika tuir área espesialidade ida-idak nian.

Dili, 28 Setembru 2020 - Banku Nasionál Komérsiu Timor leste (sigla portugés BNCTL), entrega uma ho meiu parede ida ba inan faluk Amélia Amaral ho idade 90 resin, iha sexta ne’e (25/9), iha suku Tutuluru, postu-administrativu Same, Manufahi. Prezidente Konsellu Administrasaun BNCTL António Vítor, agradese ba Autoridade no mídia iha munisípiu Manufahi ne’ebé halo publikasaun ba kondisaun moris inan faluk Amélia Amaral, nune’e parte BNCTL orenta kedas nia funsionáriu sira hodi identifika faluk ne’e. BNCTL aloka osan $ 4.000,00 resin, hodi halo konstrusaun uma meiu parede kompletu ho sintina no dapur, hodi oferese ba inan faluk Amélia Amaral atu hela, maske hafoin konstrusaun uma ne’e remata, inan-faluk la konsege hela tanba husik tiha ona mundu iha 3 Agostu 2020, maibé entrega hela ba nia oan mane Manuel Duarte ho kondisaun defisiénsia fíziku hodi hela. Parte BNCTL mós halo ona uma ba familia kbiit-laek sira iha munisípiu Bobonaru no sei kontinua apoia familia kbiit-laek sira iha munisípiu seluk.

Dili, 28 Setembru 2020 : Ministru Transporte no Komunikasaun (MTK) José Agustinho da Silva, husu Eiz Primeiru-Ministru no atuál Sekretáriu Jerál FRETILIN Marí Bin Amude Alkatiri atu bele tulun fó opiniaun ka ideia balu hodi bele hadi’a no hametin liu tán setór importánte sira MTK nian, atu kontribui di’ak liu tán ba dada reseita ba Estadu. José Agustinho husu ida ne’e ba Marí Alkatiri, ohin, wainhira hala’o sorumutuk iha Gabinete eiz-titulár, Faról, Dili. Hatán ba ida ne’e, Mari Alkatiri dehan importante liu atu hametin uluk vontade servisu hamutuk nafatin ho sira ne’ebé halo parte memória institusionál nian iha Ministériu refere atu VIII Governu bele hetan susesu ho Plataforma Entendimentu bele ukun to'o 2023 . Marí Alkatiri hatutan tán, "Ha’u prontu atu fó apoiu tomak ba susesu VIII Governu nian".

Dili, 25 Setembru 2020 – Ministériu Saúde (MS) reativa hikas programa ‘Saúde na Família (SnF)’ hodi lori Saúde hakbesik ba komunidade sira iha Timor laran tomak, no halo konsulta ba komunidade sira atu bele identifika moras saida de’it mak sira enfrenta. Ministra Saúde Odete Maria Belo hamutuk ho nia Vise, iha sexta ne’e (25/9), vizita ona komunidade uma-kain 4 iha suku Loilubu, postu-administrativu Vemase, Baukau, no halo mós konsulta ba komunidade hirak ne’e. Odete informa, “Ami mós hakarak lori servisu SnF ne’e ba Timor Laran tomak, ita hakarak reativa fila-fali SnF. Ami la husu parteira sira loro-loron ba haree uma-kain ida-idak, pelu menus tinan ida dala ida. Enfermeiru, Parteira sira ba netik iha komunidade nia uma. Nune’e atu haree komunidade sira no husu ba sira imi di’ak ka la’e, ho ida-ne’e ami bele besik liu tán komunidade sira”.

Dili, 28 Setembru 2020 – Federasaun Natasaun Timor-Leste (FNTL), organiza Kampeonatu Rejionál Natasaun, iha sábadu ne’e (26/9), iha munisípiu Baukau. Objetivu hosi Kampeonatu Rejionál Natasaun ne’e mak hodi promove no hakat ba Jogu Olímpiku iha Tókio iha tinan 2021. Joven hamutuk na’in-58 mak partisipa iha eventu refere, ne’ebé kompostu hosi feto na’in-15 no mane na’in-43. Kampeonatu Rejionál ne’e asiste mós hosi Reprezentante Embaixada Japaun iha Timor-Leste, Seiko TOYAMA, inklui komunidade sira.

Dili, 28 Setembru 2020 - Komité Revizaun Orsamentu Polítika (KROP) hosi sub-komité Setór Institusionál ne’ebé lidera hosi Primeiru-Ministru, Taur Matan Ruak, ohin (28/9) loro-kraik ne’e, konklui ona análize ba Orsamentu Jerál Estadu (OJE) tinan 2021 nian iha parte institusionál nian hosi liña ministeriál, instituisaun estadu no ajénsia autónomu sira. Hafoin termina, ekipa tékniku hosi Unidade Planeamentu Monitorizasaun no Avaliasaun (UPMA) Gabinete Primeiru-Ministru nian no Diresaun Jerál Orsamentu Ministériu Finansa nian, kontinua kedas aprezenta rekomendasaun sira iha parte tékniku ba Komité Polítiku kona-ba proposta adisionál sira ne’ebé mosu.  Iha rekomendasaun refere, tékniku sira sujere adisionál sira tenke bazeia ba prioridade Governu nian ne’ebé hatuur ona iha mata-dalan livru metan liuliu ba tinan 2021 nian, no planu rekuperasaun ekonómika ne’ebé Governu foin daudauk aprova ona atu hatán ba efeitu negativu hosi pandemia COVID-19, ne’ebé halo ekonomia nasaun monu.

Vikeke, 27 Setembru 2020 – Bispu Dioseze Baukau Dom Basilio Do Nascimento, iha Domingu ne’e (27/9), selebra misa no prezide serimónia lansamentu fatuk dahuluk ba konstrusaun Igreja Katólika Waimori, iha munisípiu Vikeke. Igreja Waimori ne’ebé tama ona iha prosesu konstrusaun ne’e hanaran Saun Calisto Caravário. Calisto Caravário nu’udar Santu ida ne’ebé hala’o nia misaun Salezianu durante tinan 2 iha Timor-Leste, iha tempu kolónia portugés nian, no nu’udar Santu úniku ne’ebé hatene lian Tétun, haktuir publikasaun hosi pájina ofisiál facebook Ministériu Turizmu Komérsiu no Indústria nian. Wikipedia mós temi katak Saun Caslito Caravário hala’o nia misaun iha Timor-Leste hahú hosi 1927 to’o 1929, no hetan tiru hodi hakotu-iis nu’udar mártir ida, iha 25 Fevereiru 1930, iha Xina. Selebrasaun misa no serimónia lansamentu fatuk dahuluk ba Igreja Waimori ne’e hetan mós partisipasaun hosi Ministru Turizmu, Komérsiu no Indústria José Lucas do Carmo da Silva.

Dili, 29 Setembru 2020 – Atu kualifika ensinu superiór ida presiza investe ba kualifikasaun dosente. Tanba ne’e Ministériu Ensinu Superiór, Siénsia no Kultura (MESSK) nia planu ba tinan 2021 mak atu oferese no reforsa Bolsu Estudu ba Dosente sira hosi Ensinu Superiór. Lia hirak ne’e hato’o ho Ministru MESSK Longuinhos dos Santos, wainhira halo diskursu iha serimónia graduasaun UNTL nian ba da-XXIII, iha segunda ne’e (28/9), iha CCD, Dili. “Ensinu Superiór ida ho kualidade tún ne’e hanesan ita lakon de’it tempu, lakon de’it rekursu sira no, aat liu tán mak, ita lakon esperansa. Ita hotu iha konsiénsia katak la’os de’it atu kria oportunidade sira hodi estudante barak tebes tama iha ensinu superiór, no wainhira estudante sira ne’e tenke enfrenta ensinu ida ne’ebé la garante koñesimentu natoon ba sira atu nune’e, wainhira sira ramata tiha kursu, bele iha asesu ba empregu. Tanba ne’e, atu di’ak liu tán hosi ida ne’e, ita tenke hadi’ak kualidade ensinu superiór. Hadi’ak kualidade ensinu superior signifika saida? Hadi’ak kualidade ensinu superiór katak investe ba kualifikasaun dosente no, tanba ne’e, Governu nia planu ba 2021 mak atu reforsa Bolsa Estudu hodi ba halo estudu pós-graduadu sira ba Dosente sira hosi Instituisaun hirak Ensinu Superiór nian, inklui instituisaun privadu sira”, Ministru Longuinhos dehan.

Dili, 28 Setembru 2020 - Ami Família Militár Aswa’in (AFAMA) realiza enseramentu ba kursu lian Inglés, Ortikultura no Suku Roupa, ne’ebé oferese hosi Embaixada Nova Zelándia iha Timor-Leste ho durasaun fulan sia. Seremónia enseramentu ne’e hala’o iha sexta ne’e (25/9), iha salaun auditóriu Kuartél Jerál F-FDTL, Fatuhada, Dili. “Kursu sira ne’e iha valór ekonómiku no sosiál, kursu ne’ebé ita-boot sira aprende nia benefísiu di’ak ba ita-nia organizasaun AFAMA no mós ba ita-boot sira-nia an rasik. Ha’u fiar katak ho koñesimentu ne’ebé ita-boot sira hetan, sei tulun tebes hodi aumenta rendimentu ekonómiku familia no organizasaun AFAMA nian”, dehan Prezidente AFAMA Cidália Mesquita Ximenes. Oras ne’e daudauk AFAMA mós hetan ona mákina suku ropa nian lima ne’ebé apoia hosi Embaixada Nova Zelándia liuhosi Tenente Coronel Martin, ne’ebé durante ne’e apoia máximu ba Asosiasaun AFAMA.

Dili, 29 Setembru 2020 - Universidade Nasionál Timor Lorosa’e (UNTL), Fakuldade Enjeñaria, Siénsia no Teknolojia (FEST) nia graduadu Armindo Rodrigues hamonu nia matan-been iha nia inan nia oin hodi agradese ba apoiu tomak inan-aman nian, hafoin simu tiha graduasaun lisensiadu iha área enjeñaria nian, iha segunda ne’e (28/9), iha CCD, Dili. “Ha’u tanis (matan-been monu) tanba mehi ne’ebé durante ne’e ha’u buka konsege atinje ona ho realidade no ohin loron, maske ha’u-nia inan-aman ho profisaun agrikultór maibé hikis kosar metan sulin, mak buka sustenta ha’u-nia nesesidade sira estudu nian to’o remata”, tenik Armindo. Enjeñeiru Mekániku ne’e mós konta nia esperiénsia iha jornada estudu nian katak dalaruma nia lakon esperansa wainhira nia presiza tebes osan ba nia estudu no dalaruma kontaktu ba família iha foho osan laiha.  Antes husik hela universidade, nia agradese ba família liuliu inan-aman ne’ebé sempre iha nia sorin hodi luta hetan susesu, nia mós agradese ba UNTL bele fó ona biban hodi estuda no hetan ona koñesimentu ne’ebé kualidade no potensiál ba Timor-Leste iha área enjeñaria nian.

Kampiaun Liga Futebol Amadora (LFA) epoka 2018, Boavista FC susesu halakon ekipa promosaun Primeira Divisaun epoka da-tolu Lalenok United FC ho skoru mihis 3-2 iha jogu LFA epoka 2019 ne'ebe halao iha estadiu Munisipal Dili, Domingu (28/04). Momentu jogu parte da-huluk hahu ekipa rua halo kontra atake ba malu ho seriu atu fornese golu ba ekipa ida-idak maibe ekipa Lalenok halo kontra atake ho ritmu ne'ebe as konsege fura duni redi Boavista FC liu hosi jogador Yohanes iha minutu 28, hafoin ne'e ekipa Boavista ho kontra atake ne'ebe makas konsege responde duni golu ida hodi muda rejultadu ba 1-1 liu hosi jogador Abrao da Costa iha minutu 40. Resultadu ida ne'e konsege halo stadium dili, barulho liutan ho lian husi adeptus atus ba atus husi ekipa rua nebe'e konsege halo nakunu Tribun rua parte weste no leste. Hare ba rejultadu ne'ebe hanesan Lalenok liu hosi jogador sira halo mudansa tatika hodi kontra atake makas ba Boavista, liu deit minutu 2 Jogador Lalenok Elias da Costa responde tan golu ida ba rede Boavista nune'e rejultadu muda ba 2-1 to jogu primeira parte termina. Hafoin ne'e tama ba parte segundu ritimu jogu komesa sae makas no Lalenok hetan presaun makas hosi ekipa adversariu, tan ne'e iha minutu '58, jogador estranjeiru Antonio Alcantara hosi Boavista susesu fura tan rede Lalenok nian hodi muda eskoru ba 2-2, nune'e liu tan minutu '66, jogador estranjeiru Rafael Marti produs tan golu ida hodi muda eskoru ba 3-2. Ho rezultadu ne'e mak lori Boavista gaña kedan pontus tolu iha jogu da-huluk no ekipa uma nain Lalenok hela ho pontus mamuk.

Dili, 03 Fevereiru 2021 – Konsellu Ministru hala’o reuniaun ohin (03/02) iha Palásiu Governu, Dili, hodi analiza Ministru Administrasaun (MAE) Estatál Miguel Pereira nia aprezentasaun kona-ba opsaun polítika lejislativa sira ne’ebé sai hanesan baze ba projetu kona-ba Programa Movimentu Hafoun Aldeia (PMOHA). PMOHA ne’e atu implementa ho objetivu hodi fó kbiit ba komunidade atu hadi’ak sira-nia moris, hakbesik dezenvolvimentu ba komunidade, promove partisipasaun ativu no voluntáriu ba populasaun hodi hasa’e prestasaun servisu no atu hadi’ak rendimentu ba interese komún.

Dili, 01 Abríl 2020 – AIFAESA, I.P, hamutuk ho Polísia Nasionál Servisu Investigasaun Kriminál (PNSIK), ohin (01/04), prende máskara hamutuk falun 72 Iha estabelesimentu Migraje Building Material, Audian. Aprensaun ne’ebé AIFAESA, I.P, no PNSIK halo bazeia ba reklamasaun ne’ebé AIFAESA simu hosi komunidade ka reklamante ida kona-ba presu máskara la hanesan baibain. Tuir reklamante katak máskara ne'e nia ba sosa ho folin $7.00, maibé horisehik ba sosa fali no folin sa’e hikas ba $10.00. Nune'e, AIFAESA no PNSIK konsidera estabelesimentu ne'e halo espekulasaun ba presu máskara. Tanba hahalok ne'e, PNSIK bolu estabelesimentu Migraje Building Material hodi loke Investigasaun kle'an kona-ba hahalok ne’ebé komete hosi estabelesimentu refere.

Dili, 03 Fevereiru 2021 – Xefe Estadu Maiór FALINTIL-Forsa Defeza Timor-Leste (F-FDTL) Jenerál Lere Anan Timur hateten, atu reforsa seguransa iha fronteira hodi prevene Covid-19 da’et mai Timor-Leste mak tenke kriminaliza sidadaun sira ne’ebé halo pasajen ka tama no sai ilegál liuhosi fronteira. Jenerál Lere afirma ida ne’e ohin (03/02) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili. Nia akresenta katak ai-moruk úniku liu hodi hasees Timor-Leste hosi Covid-19 ne’e mak prevensaun. “Úniku ai-moruk mak prevensaun de’it,” Jenerál Lere dehan. Tanba ne’e mak F-FDTL no Polísia Nasionál Timor-Leste (PNTL) konkorda ona atu reforsa liután seguransa iha parte fronteira hodi prevene sidadaun sira halo pasajen ilegál no lori Covid-19 tama mai iha Timor-Leste.

Iha Palásiu Prezidensiál Nicolau Lobato, Dili, 2 maiu 2019, rimeiru Ministru Taur Matan Ruak hala’o enkontru semanál ohin ho Prezidente Repúblika Francisco Guterres Lú Olo hodi informa progresu dezenvolvimentu Projetu Tasi Mane liuhusi asinatura akordu entre Timor GAP no China Civil Engineering Construction Coorporation atu harii portu Beaço, Viqueque ho montante osan $ 943 miloens. Kompania Nasionál Timor GAP asina kontratu ho China Civil Engineering Construction Coorporation atu harii portu iha Beaço nu’udar komponente ida atu harii planta LNG husi projetu Tasi Mane ninian. Portu ne’ebé atu harii sei uza ba embarkasaun Liquefied Natural Gas (LNG). Primeiru Ministru informa mós kona-ba progresu sira relasiona ho Projetu Greater Sunrise ninian no sei fasilita informasaun ba Prezidente Repúblika iha tempu oinmai. Foin lalais VIII Governu Konstitusionál halo tiha ona pagamentu ba kompania mina no gas ConocoPhillips no Shell ho montante $650 miloens ba asaun partisipasaun maioria iha projetu Greater Sunrise. Primeiru Ministru hateten Timor-Leste sei impresta osan no la uza osan husi Fundu Petrolíferu atu dada kadoras mai. Osan ba konstrusaun portu iha Beaço la’ós husi Fundu Petrolíferu maibé husi impréstimu. Tuir Primeiru Ministru katak imprestimu sira ne’e sei selu fali liuhusi faan produtu gas.

6 Maiu 2019: Vise Ministru ba Dezenvovlimentu Estratéjiku Saúde e Ministru Saúde em Exercicio (VMDESeMSE) Sr. Bonifácio Maucoli dos Reis, Lic.SP, prezidi serimónia Isar Bandeira Nasional, iha resintu Palácio das Cinzas, Ministériu Saúde Caicoli Dili. VMDESeMSE husu ba Dirasaun Jeral Prestasaun Saúde no Diresaun Jeral Serbisu Korporativus inklui gabinete hotu atu bele kontrola serbisu iha dirasaun ida-idak nian hodi presta serbisu ne’ebé ho kualidade hodi melhora sistema serbisu saúde ba povu no Nasaun RDTL.

Ohin, loron 7 Maiu 2019, Ajensia ONU ba Labarik nian, UNICEF simu Marvi nudar Advokasia Foin Sa’e dahuluk iha Timor-Leste. Reprezentate UNICEF, Valerie Taton hateten liafuan simples ida katak:  “Domin maka importante iha labarik ira nia moris,” maibe persiza atu halo buart balun diak liu tan iha area edukasaun, nutrisaun no saude. UNICEF, hamutuk ho Ajensia Saude ONU, WHO, ho espesialista aihan no agrikultura, FAO no WFP, no ekipa Migrasaun, IOM servisu hamtuk ho Governu Timor-Leste atu suporta progresu ba labarik sira nia moris.

Dilí, 07 Maiu 2019 - Divizaun Operasaun husi AIFAESA halo konfirmasaun ba armazen Super Bock ne'ebé lokalizada iha aréa Taibesi, Suku Lahane Oriental, Munisipiu Díli. Inspetores sira atu halo konfirmasaun dokumentus ba estabelesimentu ne'e maibé to'o iha fatin refere inspetores sira hetan fali irregularidade hanesan produtus bebidas no alimentar ne'ebé liu ona prazu no estragadus husi fulan Marsu, Abril, Maiu 2018 no Janeiru, Fevereiru, Marsu 2019. Produtus bebidas no alimentar ne'ebé liu ona prazu no estragadus mak hanesan ; Super Bock sabor autentico, Ketchup Eurochefe, Azeite, Pedras Framboesa & Ginseng, Fragil, Margão, Ervas Aromaticas, Condinento de Mostarda, Macarão, Ervas Especiarias.

Dili, loron 8 Maiu 2019, Centro Nacional Chega! I.P - Da Memória Á Esperança (Centro Chega!) organiza estudante husi Universidade Nacional Timor Lorosa’e (UNTL), Departamentu Komérsiu no Turizmu no Estudante husi Universidade da Paz (UNPAZ) Departamentu Relasaun Internasionál no Departamentu Polítika Dezenvolvimentu vizita sítiu istóriku sira hanesan Fatin Masakre Rezidénsia Manuel Carrascalão, Fatin Masakre Mota Maloa no Abrigu Komandante Kay Rala Xanana Gusmão iha Kakaulidun, Dili. Iha vizita ne’e estudante sira rona diretamente istória ne’ebé akontese iha fatin sira ne’e husi sobrevivente sira, ne’ebé hanesan mós sasin moris iha fatin akontesimentu sira ne’e. Iha Rezidénsia Manuel Carrascalão nian, estudante sira rona istória husi Señora Cris Carrascalão nudár mós Uma na’in no sasin moris ba akontesimentu iha momentu ne’ebá, iha Mota Maloa estudante sira rona istória ne’ebé akontese iha momentu ne’ebá husi Señór Jaime Xavier Lopes (Eis Sekretáriu Estadu Terras e Propriedade) hanesan mós sasin moris ba masakre ne’ebé akontese iha Maloa no iha Abrigu Komandante Kay Rala Xanana Gusmão estudante sira rona diretamente istória husi autór ida ne’ebé involve iha preparasaun abrigu ba Komadante Xanana, Señora Rozarda da Coceição ho naran kódigu “Istoriador”. Vizita ba sítiu istóriku ne’e hanesan atividade regulár ne’ebé organiza husi Centro Chega! hamutuk ho estudante husi eskola sekundária, universidade no mós grupu juventude sira ho nia objetivu introdúz ba estudante sira nudár meus tranzmisaun memória ba jerasaun foun atu hatene prosesu sira kona-ba luta libertasaun nasionál no hanesan mós lisaun aprendizajen ida ba foin sa’e sira iha futuru.

Dili, 29 Setembru 2020 – Prezidente Repúblika (PR) Demokrátika Timor-Leste, Francisco Guterres Lú Olo, hamutuk ho líder mundiál hosi nasaun 64 hola parte iha Siméira Nasaun Unidu nian ba Biodiversidade, iha 28-30 Setembru 2020, no sira komprometidu atu reverte Biodiversidade ne’ebé lakon ona to’o 2030. “Umanidade oras ne’e moris iha situasaun emerjénsia klimátika. Ita riku ho diversidade maibé ita iha risku atu lakon (diversidade) wainhira ita la proteje biodiversidade. Ha’u sauda inisiativa ida ne’e hodi afirma kompromisu atu ita kontinua hamutuk, iha kombate ba ita-nia rai-inan nia sustentabilidade! Ida ne’e ita nia uma no ita família ida de’it”, PR Timor-Leste hato’o mensajen ida ne’e liuhosi vídiu konferénsia iha siméira refere, hodi enkoraja nasaun sira seluk atu koresponde ba ambisaun koletiva ida ba natureza, klima no ema ne’ebé iha hela krize nia laran. Ikus, PR Timor-Leste hateten, “Ita hamutuk, ha’u fiar absolutamente katak, nu’udar umanidade mai ita garante kondisaun sira atu Vida mantéin nafatin iha ita-nia planeta”.

Manufahi, 29 Setembru 2020 - Organizasaun Non Govermentál Sares Haburas Komunidade (SHK), ohin, realiza enkontru ho autoridade munisípiu Manufahi no grupu feto rai no impresta osan, hodi aprezenta rezultadu programa anuál hakbiit ekonomia feto iha munisípiu Manufahi. Reprezentante Diretór SHK Tobias Alves hateten, liuhosi programa hakbiit ekonómia feto rai no empresta osan, konsege hatudu rezultadu pozitivu ki’ik balu hodi redúz ona dezempregu, tanba rezultadu mak prodúz ona membru na’in-19 ne’ebé kria rasik ona negósiu ki’ik. Hosi totál membru na’in-60 hosi grupu 3 ne’ebé eziste, membru estudante na’in sanulu-13 mak hetan ona asesu fundu hosi grupu hodi kontinua sira-nia estudu, no estudante-3 mak hetan ona servisu hodi kontinua sira-nia estudu iha universitáriu, inklui membru na’in-22 mak kria ona servisu ba sira-nia an rasik. Administradór munisípiu Manufahi, Arantes Isaac Sarmento, apresia ho servisu parseiru SHK ho parseiru sira seluk ne’ebé sai hanesan forsa boot ida hodi tulun governu kontribui ba dezenvolvimentu ekonomia familia iha Manufahi.

Austrália, 04 Fevereiru 2021 – Traballadór Seasonal Worker Program (SWP) ne’ebé hosi rai-li’ur atu ba servisu iha to’os Teritóriu Norte ka Northern Territory Farmers (NT Farmers), Austrália, bele kumpre de’it kuarentena durante semana rua (2) iha to’os sira iha Teritóriu Norte, signifika katak traballadór sira la presiza atu hela iha Governu Austrália nia fasilidade kuarentena ne’ebé karun, haktuir ABC News ohin (04/02). “Sira bele halo kuarentena loron 14 iha to’os no la’os iha fasilidade Governu nian,” Ministra Saúde Teritóriu Norte Natasha Fyles hateten. Nia akresenta, maibé traballadór sira la hetan lisensa atu halo servisu durante kumpre hela kuarentena. “Ami lakohi haree ema ida tama mai no sai nu’udar traballador ne’ebé ho kondisaun saúde ladún di’ak,” Natasha dehan.

Ohin madrugada, 9 Maiu 2019, Internasionál Brazileiru Lucas Moura konsege lori Tottenham ba final Champion dahuluk iha ninia istória ho hat-trick hodi manan klubu Ajax (Olanda) ho 3 - 2. Depois Tottenham lakon ho Ajax iha primeira mão ho 1 - 0 iha Londres, iha primeira parte segunda mão Ajax konsege manan tan ho 2 - 0 liu husi golu Light (5') no Ziyech (35'). Reviravolta Tottenham akontese iha segunda parte lori ekipa Mauricio Pochettino ba Final hodi hasoru Liverpool liu husi hat-trick Moura iha minutu 55, 59 no minutu ekstra 90+4 hodi manan ho 3 - 2. Ekipa Londrinu hetan vantajen husi golu nebe marka iha Ajax nia estadiun hodi hakat ba final.

Agora da-daun: Estrada iha Rau-moko posto administrativu Lautem munisípiu Lautem ne'ebé liga husi kapital Díli ba Lautem kotu hodi difikulta movimentu transportes. Eventual ne'e mosu tanba impaktu husi udan bo'ot kuaze oras 10 resin iha kuarta-feira horseik, 08/05/19. Tuir passajeiro sira iha lokal akontesimentu, transporte públiku no privadu husi Díli ba Lospalos no Lospalos ba Díli labele ultrapassa estrada refere tanba impaktu husi mota bo'ot. Passajeiro ne'e hatutan, transportes hanesan motor no kareta hamutuk 50 resin ne'ebé hein kuaze oras 5 resin ona maibé autoridade Munisípiu Lautem sidauk buka alternativa.

Vise-Ministru ba Dezenvolvimentu Estratéjiku Saúde e Ministru Saúde Interinu (VMDESeMSI) Bonifácio Maucoli dos Reis hala’o enkontru ho Diretor Jerál Ajénsia Dezenvolvimentu Nasionál (AND) Samuel Marçal no Diretora Ezekutivu SAMES Odete Belo, iha Palácio das Cinzas Ministériu Saúde Kaikoli Dili. Inkontru ida ne’e koalia kona-ba konstrusaun armajen aimoruk nian ne'ebé estabele iha rejiaun tolu (Ainaru, Baukau no Bobonaru). Dadaun ne’e konstrusaun armajen rejional Ainaru nian remata ona, maibe husi parte SAMES nian husu ADN atu halo adisionál tan ba konstrusaun bareira, instalasaun beé mos inklui intalasaun Ar Kondisionadu/AC atu bele mantein nafatin kualidade aimoruk nian. SAMES kontinua husu apoiu ba ADN atu fasilita mos transporte ida hodi tula aimoruk husi SAMES Dili ba Armajen Ainaru. Iha biban ne’e VMDESeMSI Bonifácio Maucoli dos Reis orienta, enkuantu konstrusaun adisional remata SAMES bele hahu lori aimoruk ba fatin refrere atu bele fasilita serbisu atendimentu ba komunidade sira iha Munisípiu Kovalima, Manufahi no Ainaru ne’e rasik diak no lais.

Dili, 29 Setembru 2020 – Sekretária Jerál Parlamentu Nasionál, Cedelizia Faria dos Santos, akompaña hosi Sekretáriu Jerál Adjuntu, Luis do Nacimento, partisipa iha reuniaun Asosiasaun Sekretáriu Jerál Parlamentár Komunidade Paíz Língua Portugeza (sigla portugés ASG-CPLP), ba dala XXI ho tema Impaktu Pandemia ba Prosesu Lejislativu Parlamentár, iha 28 to'o 29 Setembru 2020, iha sala konferénsia Parlamentu Nasionál. Reuniaun ne’ebé liuhosi video konferénsia ne’e, partisipa hosi nasaun 9 hanesan Angola, Brazil, Kabu-Verde, Giné-Bisau, Giné Ekuatoriál, Mosambike, São-tomé e Príncipe, Timor-Leste no Portugál.  Tema ne’ebé Sekretária-Jerál Parlamentu Nasionál aprezenta iha fórum debate virtuál ne’e mak impaktu pandemia iha administrasaun parlamentár. Ho ida ne’e, partilla servisu no dezafiu hirak ne’ebé administrasaun parlamentár hasoru durante implementasaun estadu emerjénsia. Durante intervensaun konsentra liu ba enkuadramentu no atribuisaun servisu parlamentár, funsionamentu unidade orgánika sekretariado Parlamentu Nasionál nian iha ámbitu prevensaun no kombate Covid-19, servisu sekretariadu nian ho kolaborasaun Ministériu Saúde liuliu dezinfetasaun ba edifísiu Parlamentu Nasionál, realizasaun kampaña no sensibilizasaun ba prevensaun no kombate Covid-19, suspensaun ba limite atividade parlamentár durante estadu emerjénsia no impaktu pandemia iha administrasaun parlamentár.

Iha Sábdu (11/05/2019), Sekretáriu Estadu Kooperativas (SECoop), Arsenio Pereira da Silva hamutuk ho Membru Komisaun D, Parlamentu Nasionál, Deputau José Virgilio Fereira halo lansamentu hakiak Bibi Malae no fini ikan iha Aldeia Wahuberkati, Suku Aisirimou, Postu Administrativu Aileu Villa, Munisípiu Aileu. Iha seremónia ne'e Sekretáriu Kooperativas husu ba produtóres sira atu hakiak barak liu tan atu nune'e bele lori ba merkaduria hodi sustenta ekonomia uma laran. SECoop mos promete katak sei hadia bibi luhan halo diak liu tan, hanesan mos kolam ikan. Partisipa iha seremonia hamesan, autoridade lokal, Prezidenti Kooperativas Mokatil, Helio Dias da Silva, nomos produtóre sira.

Dili, 29 Setembru 2020 – Governu liuhosi Sekretáriu Estadu Ambiente (SEA) Demetrio de Carvalho husu ba komunidade sira hotu atu respeita Ambiente tanba iha ai-laran sira no foho lolon sei eziste restu mortál hosi saudozu ne’ebé fó sira-nia vida ba libertasaun patria seidauk rekolla hotu. Demetrio de Carvalho hato’o ida ne’e wainhira partisipa iha ritual tara-bandu ne’ebé aldeia Nugufu, iha postu-administrativu Ainaru, munisípiu Ainaru halo, hodi bandu komunidade sira sunu rai, oho balada fuik, tesi ai arbiru, no mós kaer tuna iha bee-matan sira arbiru. "Ha’u husu ba komunidade sira atu kuidadu ai-laran tuan sira, foho lolon tanba ita-nia Saudozu sira barak mak mate ita seidauk rekolla hotu tanba ne’e labele sunu rai, ita la hatene sé ita sunu rai mak dalaruma saudozu sira-nia ruin ahi hán mutuk tiha ita sente sala boot hasoru sira”, Demetrio dehan. Demetrio hatutan liu tán katak Ambiente mak fó moris ba ema, liuhosi anin ne’ebé fresku, bee-matan sira hodi hemu. Labele mós kasa animál no espésie sira ne’ebé mak tulun ema hodi kuda ai iha fatin sira ne’ebé mak ita ema la to’o ba, hanesan manu sira ne’ebé mak wainhira hán, sira bele lori ai-fuan ba fatin seluk hodi tafui hela nia musan no moris fali.

Ainaru, 29 Setembru 2020 – Komunidade sira iha aldeia Nugufu, postu-administrativu Ainaru-Vila, munisípiu Ainaru, halo rituál Tara-bandu ho objetivu atu komunidade sira labele estrada biodiversidade hanesan sunu rai, oho balada fuik no tesi ai arbiru. Bandu mós kaer tuna iha bee-matan sira, tanba bee-matan ne’ebé mak fornese bee ba Ainaru laran tomak ne’ebé lokalizada iha Nugufu nia volume hahú tún ona kompara ho tinan hirak liubá. Lia-na’in aldeia Nugufu, Apolinario Araújo hateten, sansaun ba populasaun sira ne’ebé kontra tara-bandu ne’e mak sei multa karau ida hodi renova fila-fali. Xefe Aldeia Nugufu Manuel Fátima mós husu ba komunidade atu halo tuir hodi nune’e ai-horis no bee-matan sira ne’ebé mak maran iha tempu bai-loro bele moris fali. Serimónia rituál tara-bandu ne’e marka prezensa mós hosi Sekretáriu Estadu Ambiente Demetrio de Carvalho ho nia ekipa.

Dili, 29 Setembru 2020 – Ministériu Turizmu Komérsiu no Indústria (sigla portugés MTCI), ne’ebé reprezenta hosi Vise Ministru MTCI Domingos Lopes Antunes, hamutuk ho  Ajénsia ba Kooperasaun Internasionál Korea Súl (sigla inglés KOICA) iha Timor-Leste nia Country Director, Sikhyun Kim, no Deputy Country Director, Sook Jin Byun, halo enseramentu ba Treinamentu Virtuál kona-ba E-Governance ba funsionáriu MTCI nian, ne’ebé hetan suporta hosi Governu Korea Súl liuhosi KOICA iha Timor-Leste. Treinamentu ne’ebé hala’o durante loron hitu (7) ne’e ho objetivu atu hasa’e kapasidade no mós koñesimentu funsioáriu sira nian iha área dijitalizasaun Governu nian liuliu utilizasaun sistema Teknolojia Informasaun no Komunikasaun hodi bele halo atendimentu públiku ho efisiente no efikáz iha ámbitu ida ne’ebé prestasaun kontas di’ak no transparente hodi atinje objetivu boa governasaun.

Dili, 29 Setembru 2020 – Sekretáriu Estadu ba Formasaun Profisionál no Empregu (SEFOPE) Alarico de Rosário, hamutuk ho Vise Ministru Interiór António Armindo, Vise Ministru Obras Públikas Nicolau Lino Freitas no Komandante Jerál Polísia Nasionál Timor-Leste (PNTL) Komisáriu Faustino da Costa, iha tersa ne’e (29/9), inaugura uma Guarda Kuartél Jerál PNTL iha suku Kaikoli, postu-administrativu Vera-Krúz, Dili. Obra refere konstrui durante fulan neen hosi estudante ne’ebé tuir ona formasaun iha CFP Dom Bosco Komoro, CNEFP Tibar, CNFP Bekora, Ir. Carlos Gamba Fatumaka, no hetan apoiu orsamentu hosi SEFOPE liuhosi programa On The Job Training (OJT). Iha serimónia ne’e SEFOPE hateten programa ne’e atu bele promove joven sira ne’ebé tuir ona formasaun iha sentru formasaun sira, liuhosi sira-nia esperiénsia ne’ebé sira aprende ona iha klase nune’e públiku bele hatene.

Díli, 29 Juñu 2020 - Primeiru-Ministru, Taur Matan Ruak, simu iha audénsia Diretór ba Sentru Intergradu Jestaun Krize (SIJK), Brigadeiru-Jenerál, João Miranda Aluk no Koordenadór Sala Situasaun SIJK, Pedro Klamar Fuik. Iha enkontru ne’e, Diretór hamutuk ho Koordenadór SIJK, husu ba Xefe Governu atu marka prezensa hodi hala’o enseramentu ba Sala Situasaun SIJK, ne’ebé sei realiza iha loron aban (30/6), iha Sentru Konvensaun Díli, Merkadu Lama. “Tanba Estadu Emerjénsia remata ona no Sala Situasaun nia ezisténsia mos remata ona, tanba ne’e ami mai hasoru Primeiru-Ministru hodi ba halo enseramnetu ba Sala Situasaun”, Informa João Miranda Aluk ba Jornalista sira hafoin hala’o enkontru ho Xefe Governu.

Dili, 30 Setembru 2020 – Sekretáriu Estadu ba Formasaun Profisionál no Empregu (SEFOPE) Alarico de Rosário, husu ba instituisaun hotu-hotu atu uza ema sira ne’ebé tuir ona formasaun iha Sentru Formasasaun Profisionál sira ne’ebé nu’udar produtu lokál rasik, la’os tenke lori ema hosi rai-li’ur atu halo servisu iha Timor-Leste.  Alarico hato’o ida ne’e iha ámbitu inaugurasaun uma Guarda Kuartél PNTL ne’ebé konstrui hosi formandu ne’ebé mai hosi Sentru Formasaun sira, iha tersa ne’e (29/9), iha Kaikoli, Dili. “Parte SEFOPE hakarak hatudu ba públiku katak mão-de-obra la’os dehan katak ita tenke lori ema hosi rai-li’ur atu halo servisu iha ita-nia rai maibé bele mós uza ita-nia produtu lokál ne’ebé mak SEFOPE prodúz iha ne’e hanesan joven sira jerasaun foun nian”, dehan Alarico. SEFOPE foti Komandu PNTL nu’udar ezemplu ida atu banati tuir, tanba uza ona SEFOPE nia ema sira hodi halo servisu, inklui konstrui uma Gruarda Kuartél PNTL refere. “Tanba ne’e husu ba instituisaun hotu-hotu bele banati tuir Komandu PNTL ne’ebé mak ohin-loron uza ami-nia ema sira atu halo servisu”, tenik SEFOPE.

Dili, 30 Setembru 2020 – Komisaun Europeia anunsia programa foun atu apoia Saúde  nu’udar resposta ba Covid-19 iha Pasífiku no iha Timor-Leste, ho $25,500,000 (euro millaun 22), no nia destinasaun $2,330,000 ba Timor-Leste.  Programa ida ne’e sei aumenta rápides no abilidade iha nasaun 15 hanesan Illa Cook, Estadu Federál Mikronézia, Fiji, Kiribati, Nauru, Niue, Palau, Papua Nova Guiné, Repúblika Illa Marshall, Samoa, Illa Salomaun, Timor-Leste, Tonga, Tuvalu no Vanuatu.  Objetivu hosi apoiu ne’e mak atu kombate no proteje ho efikásia nasaun hirak ne’e hosi pandemia Covid-19, inklui sei tau atensaun espesiál mós ba sira ne’ebé mak moris iha situasaun vulnerável. Apoiu ne’e sei permite nasaun sira atu halo diagnóstiku, tratamentu no jere kazu Covid-19 sira, inklui halo detensaun prekose ba kazu sira ne’ebé sei krítiku iha nasaun sira hosi pasífiku.

Xina, 30 Setembru 2020 – Autoridade sira iha kapitál Xina, Pekím, fó órden ba importadór sira atu evita hahán konjeladu (hahán malirin iha jeleira) hosi nasaun sira ne’ebé mak sofre maka’as pandemia Covid-19, tanba iha insidente balu hosi hahán-tasi ne’ebé importadu pozitivu tiha ba Covid-19 wainhira teste, haktuir hosi mídia CNN Internasionál. Komunikadu ida hosi Ajénsia Komérsiu Munisipál Pekím haktuir, “alfándega no governu lokál sira detekta repetidamente virus corona iha hahán konjeladu importadu sira, ne’ebé komprova katak iha risku ba kontaminasaun”. Ajénsia ne’e husu ba importadór sira atu monitoriza besik liu tán situasaun pandemia iha mundu  no “hola inisiativa hodi evita importa hahán konjeladu sira hosi área  ka nasaun sira ne’ebé gravemente enfrenta pandemia Covid-19”.

Dili, 30 Setembru 2020 – Autoridade Lokál sira iha postu-administrativu Dom Aleixo, munisípiu Dili, husu ba Polísia Nasionál Timor-Leste atu aumenta tán Ofisiál Polísia Suku (OPS) iha postu refere. Autoridade Lokál sira hato’o ida ne’e wainhira hetan vizita hosi Komandante munisipiu Dili Superintendente Xefe Henrique da Costa ba sira-nia postu, iha tersa ne’e (29/9). “Sira (Autoridade Lokál) husu atu aumenta Polísia iha suku tanba populasaun barak no  ita koloka OPS ida de’it labele atende problema ka situasaun ne’ebé mak akontese”, informa Henrique da Costa. Hatán ba ida ne’e, Komandante munisípiu Dili dehan, sira-nia hanoin hirak ne’e sei alista atu nune’e ba futuru sei haree rekursu umanu, wainhira sufisiente sei tau atensaun ida atu bele aumenta membru OPS. Autoridade Lokál sira mós husu atu reativa hikas Konsellu Polisiamentu Komunitária (KPK), inklui fó treinamentu ba KPK hodi halo servisu efetivu liu tán atu apoia Polísia.

Manufahi, 30 Setembru 2020 - Diretór Servisu Agrikultura munisípiu Manufahi, Aurélio dos Santos Marques, ohin, informa katak Ministériu Agrikultura No Peska (MAP) iha tinan ida ne’e (2020), apoia kombustível hodi fila rai ba to’os-na’in sira-nia to’os hamutuk éktare 1.850 iha Manufahi, atu kuda produtu sira iha époka 2021. Prosesu fila rai ne’e hahú ona iha semana ikus Setembru nian, nune’e MAP distribui ona kombustível tonelada 2. MAP munisípiu Manufahi kontinua husu tán kombustível tonelada 5. Aurélio esplika tán, prosesu fila rai gratuita daudauk ne’e hala’o sedu iha Setembru, tanba kondisaun tratór 34 iha Manufahi maioria avaria. Maske nune’e MAP Manufahi utiliza orsamentu Covid-19 hodi hadi’a ona tratór boot lima iha sentru mekanizasaun Betanu. MAP mós distribui ona fini Hare ho Batar hamutuk tonelada 12 no balu distribui ona ba agrikultór sira iha munisípiu Manufahi.

Dili, 30 Setembru 2020 - Komandu Polísia munisípiu Manufahi, ohin, realiza sorumutu ho membru polísia sira-nia espoza ho intensaun atu organiza espoza hosi membru polísia sira hodi halo reuniaun rutina atu realiza programa Rai no Foti Osan ka ‘Arisan’, nune’e bele tulun nesesidade uma-laran família polisia nian. Espoza Komandate Eskuadra Same, Francisca Doutel Sarmento, apresia ho sorumutu ne’e tanba iha tinan hirak liubá konsege halo ona sorumutu, maibé la envolve membru polisia sira-nia kaben hosi postu-administrativu sira no mós laiha kontinuasaun to’o ohin-loron. Tanba ne’e, nia salienta, liuhosi sorumutu ne’e tenke kría atividade hanesan ‘Arisan’ nune’e bele iha kontinuasaun sorumutu entre família polisia nian.  Familia hosi membru polisia sira konkorda mós katak kada membru polisia sei rai osan $20.00 kada fulan, hosi totál membru polisia munisípiu Manufahi na’in-100 resin hodi realiza sorumutu ba atividade Rai no Foti Osan kada fulan. Enkontru ne’e mós ho intensaun atu hametin konfiansa entre família Polísia ho instituisaun Polisia Nasionál Timor-Leste (PNTL).

Dili, 30 Setembru 2020 - Prezidente Komisaun Funsaun Públika (KFP), Faustino Cardoso Gomes, sai Oradór iha semináriu ne’ebé organiza hosi estudante Fakuldade Siénsia Sosiál, Universidade Nasionál Timor Lorosa’e (UNTL), ho tema jerál “Ho Reformasaun Administrativa Funsaun Públika Sei Servisu Hodi Servi Povu ho Di’ak Liu Tán”.  Iha semináriu refere Prezidente KFP ko’alia kona-ba Papél Funsaun Públika Atu Asegura no Garante Servisu Públiku ho Efetivu no Efikáz. Faustino Cardoso Gomes hateten, nia prezensa hanesan dosente seniór ida hodi fahe esperiénsia ligadu ho poliítika reforma Administrasaun Públika ka reforma Funsaun Públika atu hametin liu tán koñesimentu estudante sira nian no haforsa vagazen koñesimentu ba dosente sira, atu sai ekipa integradu hodi fó susesu ba prosesu aprendizajen iha Fakuldade Siénsia Sosiál iha Departamentu Administrasaun Públika. Ho nune’e, bele kontribui ba kualidade UNTL nian iha ámbitu konstrusaun Estadu iha reforma Administrasaun Públika ho alvu prinsipál sira, oinsá maximiza efisiénsia, efikásia no prestasaun servisu ne’ebé di’ak liu tán ba povu hodi atinje objetivu Estadu no moris di’ak povu nian. Seminariu ne’e realiza iha Kampus UNTL, iha Fakuldade Siénsia Sosiál, Díli, iha 29 Setembru 2020.

Dili, 30 Setembru 2020 – Hafoin rona tiha Konsellu Superiór Defeza no Seguransa, no Konsellu Estadu sira-nia opiniaun kona-ba pedidu Governu nian atu estende Estadu Emerjénsia (EE), Prezidente Repúblika Francisco Guterres Lú Olo, hato’o mensajen husu autorizasaun hosi Parlamentu Nasionál ba estensaun EE daneen ba períodu loron tolunulu. Konsellu Estadu no Konsellu Superior Defeza no Seguransa rekomenda ba Prezidente Repúblika atu hato’o mensajen ba Parlamentu Nasionál hodi dekreta EE ba loron 30. Períodu EE dalimak ba 30, hahú hosi 5 Setembru sei remata iha 4 Outubru 2020.  EE ba daneen sei parsialmente suspende no limite direitu ba sirkulasaun internasionál, liberdade sirkulasaun no fixasaun rezidénsia iha pontu hotu-hotu iha teritóriu nasionál no direitu ba rezisténsia.

Dili, 30 Setembru 2020 – Ekipa hosi Institutu Jestaun Ekipamentu (sigla portugés IGE), ateru hela dalan ba Santuáriu Na’in-Feto Ramelau, postu-administrativu Hatubuiliku, munisípiu Ainaru, no suru tetuk rai hodi halo preparasaun ba peregrinasaun ba Na’in-Feto Ramelau iha 6 no 7 Outubru tinan ida ne’e, ne’ebé sei partisipa mós hosi Bispu sira, haktuir pájina ofisiál facebook IGE. Servisu refere hetan orientasaun hosi Ministru Obras Públikas, Salvador dos Reis Pires, hodi halo preparasaun ba atividade peregrinasaun ba Na’in-Feto Ramelau. Ekipa IGE kontinua ateru no hatetuk rai iha fatin refere nune’e bele fasilita atividade peregrinasaun hosi sarani katólika ba Na’in-Feto iha foho Ramelau tutun.

Dili, 01 Outubru 2020 –Ministru Obras Públikas Salvador dos Reis Pires aprezenta alterasaun projetu Dekretu-Lei kona-ba fornesimentu kombustível hosi TIMOR GAP ba sentrál elétrika Hera no Betanu, iha reuniaun Konsellu Ministru ne’ebé prezide hosi Primeiru-Ministru Taur Matan Ruak, iha kuarta ne’e (30/9), no projetu Dekretu-Lei refere hetan ona aprovasaun hosi Konsellu Ministru. Projetu Dekretu-Lei ne’e ho objetivu atu regula fornesimentu kombustível ho regulár no obrigatóriu hosi TIMOR GAP ba Eletrisidade Timor-Leste (EDTL), nune’e, permite fornesimentu kombustível nesesáriu ho seguru hodi bele mantéin funsionamentu sentru produsaun eletrisidade nian sira.  TIMOR GAP tenke fornese kombustível ho seguru no kumpri valór no espesifikasaun téknika hirak ne’ebé hakerek ona iha kontratu.

Dili, 16 Maiu 2019 : Primeiru-Ministru Taur Matan Ruak, hala’o enkontru semanal ho Prezidente Repúblika Francisco Guterres Lú Olo, kinta-feira ne’e iha Palasiu Governu, hodi informa atividade sira Governu nian no liuliu kona-ba planu retiru orsamental ba tinan fiskál 2020 nian. “Ne’e enkontru semanal ho S.E. Sr. Prezidente da Repúblika, aproveita informa atividade sira Governu nian ba Sr. Prezidente, no rona mós preokupasaun hosi Nai Prezidente kona-ba lala’ok ita-nia nasaun nian (…) Ami ko’alia uitoan kona-ba ita-nia serimónia sira ne’ebé iha, serimónia 20 de Maiu, 30 de Agostu, 20 de Setembru, konvidadu sira ne’ebé ita iha, konvida atu mai partisipa ita-nia serimónia no preparativu sira ne’ebé ita halo hela, alem de ida ne’e, ha’u mós informa ba Sr. Prezidente Repúblika kona-ba programa Governu nian, halo retiru para komesa haree orsamentu 2020 nian, preparativus ne’ebé ami halo para prepara orsamentu 2020 nian no atividade sira seluk ne’ebé la’o hela”, dehan Xefe Governu ba jornalista sira hafoin remata enkontru semanal ho Xefe Estadu. Kona-ba seguransa no lojístika ba konvidadu importante sira ne’ebé sei partisipa iha komemorasaun tinan rua-nulu Referendu no INTEFET sama-ain iha Timor-Leste, Xefe Governu garante katak sei halo preparativu ho di’ak liu hodi simu bainaka sira tuir padraun protokolar Estadu nian ne’ebé iha.

Dili, 01 Outubru 2020 – Sekretáriu Estadu Arte no Kultura (SEAK), Teófilo Caldas hateten katak tenke halo uma-lulik sira ho materiál orijinál no labele halo ho materiál modernu tanba ida ne’e mak símbolu kulturál tradisionál no parte ida mós bele atrai turista sira hosi nasaun li’ur atu hatene Timor-Leste nia identidade loloos. SEAK informa ida ne’e wainhira partisipa iha inaugurasaun ba uma-lulik Bere-Mau, iha kuarta ne’e (30/9), iha aldeia Aitutu, munisípiu Ainaru. Teófilo Caldas mós salienta katak lei fó biban ba SEAK hodi motiva komunidade liuhosi sensibiliza atu halo prezervasaun, konservasaun ba patrimóniu kulturál liuliu defende orijinalidade patrimóniu kulturál. Partisipante iha serimónia inaugurasaun uma-lulik refere mak Administradór munisípiu Ainaru, Xefe suku Mulo, Lia-Na’in, Jerasaun Uma-Lulik Bere-Mau no akompaña mós hosi PNTL munisípiu Ainaru.

Dili, 01 Outubru 2020 – Sidadaun Timor-Leste na’in-4 hetan kapturasaun hosi Militár Indonézia ka ‘Tentara Nasionál Indonézia (TNI)’ iha segunda ne’e (28/9), iha área Naktuka ne’ebé sei iha hela disputa nia laran entre Indonézia no Timor-Leste, hatuir mídia Kompas Indonézia. Komandante Satgas Yonarmed 3/105 Tarik Letkol Arm Laode Irwan Halim hateten, kapturasaun ne’e halo hafoin hetan informasaun hosi komunidade katak sidadaun Timor-Leste na’in-4 ne’e halo tiha to’os iha área Naktuka nian. Hafoin kaer tiha sira, TNI mós halo koordenasaun direitamente ho Unidade Polísia Fronteira (UPF) Timor-Leste no parte Imigrasaun. “Ami entrega fali sidadaun sira ne’e ba autoridade kompetente”, dehan Laode Irwan.

Dili, 30 Setembru 2020 – Embaixadór Uniaun Europeia (UE) iha Timor-Leste Andrew Jacobs, no Reprezentante Programa Nasaun Unidu ba Dezenvolvimentu (PNUD) iha Timor-Leste, Munkhtuya Altangerel, hamutuk ho Prezidente Parlamentu Nasionál Aniceto Guterres Lopes, lansa fatuk dahuluk hodi harii Uma Komunikasaun ida, ne’ebé hetan apoiu hosi UE no PNUD iha Timor-Leste, no konstrusaun refere sei sai nu’udar sentru imprensa atu tulun jornalista sira hodi lori Parlamentu Nasionál besik liu tán ba Povu. Uma Komunikasaun ne’ebé hahú ho lansamentu fatuk dahuluk iha kuarta ne’e (30/9), harii atu fornese kondisaun servisu ne’ebé adekuadu ba jornalista sira no garante kualidade informasaun hosi Parlamentu Nasionál ba sidadaun sira. Apoiu konstrusaun ne’e hanesan inisiativa ida ne’ebé mosu hosi kompromisu Parlamentu Nasionál nian hodi promove polítika foun ida ne’ebé nakloke ba ema hotu no transforma instituisaun sai transparente liu tán.

Dili, 01 Setembru 2020 – Boavista FC halakon Kablaki FC ho pontu 2-0, iha jogu Kopa FFTL 2020 ne’ebé hala’o iha kuarta ne’e (30/9), iha estádiu munisipál Dili. Hafoin jogu remata, Treinadór Boavista FC, Miro Bento klarifika katak rezultadu pontu 2 ne’ebé hetan hosi jogu refere tanba molok ne’e iha ona promesa entre Jogadór no Trainadór. "Kontente ho rezultadu jogu ne'ebé iha tanba antes ne'e, ha'u ko'alia ona ho jogadór sira katak ba jogu ohin laiha empata no laiha lakon maibé jogu ohin atu hetan golu hira mós tenke manán hodi hakat ba oin", dehan Treinadór Bento. Bento mós deklara katak jogu hotu-hotu sempre iha fallansu, tanba ne'e faze tuir mai ekipa sei hadi'a iha parte mentalidade jogadór nian ne'ebé monu, maibé Boavista FC nafatin iha esperansa boot hodi prontu hasoru ekipa ida ne’ebé de’it iha jogu tuir mai.

Dili, 01 Setembru 2020 – Ministra Negósiu Estranjeiru no Kooperasaun (MNEK), Adaljiza Magno, reprezenta Governu Timor-Leste, iha kuarta ne’e (30/9), partisipa iha reuniaun virtuál entre Ministru Negósiu Estranjeiru hosi nasaun sira ne’ebé nu’udar membru g7+. Dezde g7+ estabilizadu iha 2010, ida ne’e nu’udar reuniaun dahuluk entre Ministru Negósiu Estranjeiru hosi nasaun sira g7+ nia membru.  Eventu refere ho objetivu atu konsolida g7+ nu’udar grupu ida hodi promove propriedade koletiva iha Nasaun Unidu no globalmente. Durante intervensaun, MNEK Adaljiza espresa Timor-Leste nia perspetiva kona-ba oinsá atu haforsa advokasia koletiva g7+ nian iha Nasaun Unidu. Adaljiza mós partilla Timor-Leste nia konkista iha jestaun impaktu sosio-ekonómiku kauza hosi Covid-19.  Iha parte ikus hosi reuniaun, Estadu nia Membru sira konkorda ho deklarasaun konjunta katak sei haree liu kona-ba oinsá hamenus pandemia.

Dili, 01 Outubru 2020 – Eletrisidade Timor-Leste (EDTL) sei atribui Lot 1 ba Timor Gap hodi fornese kombustível ba sentrál elétrika Hera no Betanu, tuir Ministru Obras Públikas Salvador dos Reis Pires informa iha kuarta ne’e (30/9). “Ohin (30/09) kona-ba fornesimentu kombustível hosi Timor Gap ba EDTL, ohin aprova tiha ona, ne’ebé sei hein promulgasaun, atribui Lot 1 ba Timor Gap, EDTL mak sei halo ida ne’e, depois ami sei define nia kontratu”, Ministru Salvador informa. Ministru ne’e hakle’an, Fornesimentu kombustível ba sentrál elétrika Hera no Betanu, tuir kontratu tenderizasaun iha tinan kotuk fornese kombustível hamutuk litru millaun 150. Tinan ida ne’e sei fornese kombustível hamutuk litru millaun 130, no iha prosesu tenderizasaun tinan ida ne’e sei fahe ba Lot 3, Lot 2 sei loke tenderizasaun ba públiku no Lot 1 sei atribui ba Timor Gap.

Dili, 01 Outubru 2020 – Relasiona ho karta ne’ebé Ministériu Obras Públikas (MOP) konsidera nu’udar falsu kona-ba autorizasaun servisu projetu loke estrada iha munisípiu Kovalima ne’ebé oras ne’e espalla tebes iha mídia sosiál, Ministru MOP Salvador dos Reis Pires, iha kuarta ne’e (30/9), informa katak MOP sei hato’o keixa ba Ministériu Públiku, inklui ba parte relevante seluk hodi investiga no buka tuir karta falsu refere nia orijinalidade. “Karta lubuk ida ona, la’os ida ne’e de’it, ne’e barak loos ona mak halo falsifikasaun, sé ita-boot sira haree falsifikasaun kala ba dala-4 ka 5 ona karik, normalmente ami haruka ba Ministériu Públiku, cc (koñesimentu) ba PSIK (Polísia Sientífika Investigasaun Kriminál), Ministériu Jutisa, S. Exa, Primeiru Ministru, ba KAK (Komisaun Anti Korupsaun) para bele haree, halo investigasaun ba nia orijinalidade ne’e mai hosi ne’ebé?, see mak halo ida ne’e?, no restante seluk hanesan 4 liubá, ida uluk ami keixa ona ne’e nia prosesu la’o hela. Ida ne’e ita presiza keixa tán, sé ita-boot sira haree karimbu ho asinatura ne’e falsu, ha’u-nia asinatura la hanesan ne’e. Ita-nia Governasaun Ministru seidauk hasai orden de traballu ida sein liuhosi prosesu aprovizionamentu,” Ministru Salvador informa.

Dili, 01 Outubru 2020 - Primeiru-Ministru (PM) Timor-Leste, Taur Matan Ruak hateten, nia fiar katak ho Orsamentu Jerál Estadu (OJE) 2020 nian no medida sira ne'ebé Governu hala'o hela oras ne'e, sei lori Timor-Leste hakat liu tinan ida ne'e ho fiar metin katak 2020 sei sai koñesidu hanesan Tinan REzisténsia no Reziliénsia Povu Timor-Leste nian. "Fulan sanulu nian ikus ne’e ita koñese hanesan 'tinan ida ho impase polítiku, dezastre naturál sira no krize ida ho naran COVID-19'. Maibé ha’u fiar katak ho Orsamentu ida ne’e (OJE 2020) no medida sira ne’ebé hala’o hela, ita sei remata tinan ne’e ho fiar metin katak tinan 2020 mós sei sai koñesidu hanesan Tinan Rezisténsia no Reziliénsia Povu Timor-Leste ninian", PM hato'o ida ne'e wainhira halo diskursu iha aprezentasaun Proposta Lei ba OJE 2020, ohin, iha Parlamentu Nasionál. PM hatutan, tinan rezisténsia nian ne'ebé hahú kedas hafoin surtu dahuluk krize nian, Governu implementa medida konkreta sanulu resin hodi hamenus efeitu oioin hosi krize refere, hanesan subsídiu ba uma-kain kbiit-laek, medida fó tulun hodi sosa ai-moruk no ekipamentu saúde, no medida seluk tán. Tinan reziliénsia nian, Governu implementa medida Sesta Bázika atu tulun família sira hodi hatán ba sira-nia nesesidade bázika, medida retoma, medida dispensa kontributiva no medida apoiu ba traballadór informál sira. "Ha’u fiar katak ida ne’e mak hanesan Orsamentu Rezisténsia no Reziliénsia nian", PM hatutan tán.

Dili, 01 Outubru 2020 – Prezidente Repúblika, Francisco Guterres Lú Olo, husu ba Konfederasaun Unidade Organizasaun Frente Kaixa Klandestina Timor-Leste (sigla portugés, CUOFCCTL), atu halo koordenasaun servisu ho Konsellu Kombatente ba Libertasaun Nasionál (sigla portugés, CCLN) nu’udar organizasaun mahon ba veteranu sira, no husu mós atu CUOFCCTL rejista tuir lei haruka hodi nune’e organizasaun ne’e bele iha ninia kapasidade no personalidade jurídiku.  Prezidente Repúblika hato’o ida ne’e wainhira hasoru malu ho membru CUOFCCTL sira, ohin, iha palásiu prezidensiál. Prezidente Repúblika mós informa katak organizasaun rezisténsia sira presiza distinge kargu sira ne’ebé asume durante iha tempu luta ba libertasaun nasionál no iha tempu Timor-Leste nu’udar estadu direitu no demokrátiku. Prezidente interinu CUOFCCTL, Tadeus Sebastião Sarmento ‘Deus’, informa katak CUOFCCTL presiza nafatin atu hetan orientasaun hosi Xefe Estadu ba lala’ok organizasaun nian. CUOFCCTL nu’udar organizasaun independente ida ne’ebé la afilia ba partidu polítiku, organizasaun arte-marsiál no rituál, hodi kontribui ba prosesu dezenvolvimentu nasionál.

Dili, 01 Outubru 2020 – Prezidente Repúblika Demokrátika Timor-Leste (RDTL), Francisco Guterres Lú Olo, reprezenta Povu Timor-Leste, hato’o felisitasaun no votu prosperiedade no páz ba Povu Guiné-Bissau, ne’ebé komemora aniversáriu independénsia ba dala-47. Guiné-Bissau hetan independénsia iha 24 Setembru 1973 liuhosi luta naruk ida dirije hosi Partidu Afrikanu ba Independénsia Guiné no Kabu Verde (sigla portugés, PAIGC), ho lideransa Amílcar Cabral ne’ebé hatene hametin Povu nia unidade ba objetivu komún. “Wainhira ami luta namanas hela ba libertasaun nasionál, ita-nia asaun sai motivu ba inspirasaun”, Prezidente RDTL hateten. Prezidente RDTL akompaña nafatin prosesu iha Guiné-Bissau nian to'o bele hetan susesu. Timor-Leste nia luta ba ukun rasik-an hetan influénsia maka’as hosi movimentu libertasaun nasionál Guiné-Bissau, liuliu ho pensamentu polítiku Amilcar Cabral nian.

Dili 02 Outubru 2020 - Transformasaun Sentru Formasaun Téknika iha Komunikasaun (sigla portugés, CEFTEC) ba Institutu Profisionál ba Formasaun Jornalista ne’e iha hela diskusaun no prosesu nia laran ho parte Governu, maibé seidauk bele realiza iha 2020 tanba limitasaun orsamentu, maske hetan ona atribuisaun kompeténsia hosi Ministériu ba Asuntu Parlamentár no Komunikasaun Sosiál (MAPKOMS) nu’udar embriaun iha tinan balu liubá. Diretór CEFTEC, Luis Evaristo Soares hateten, konseitu báziku kona-ba estabelesimentu institutu ne’e elaboradu ona, maibé presiza kompleta parte balu iha área rekursu ne’ebé iha posibilidade bele akomoda iha 2021. Relasiona ho infraestrutura ba estabelesimentu Institutu Formasaun Jornalista ne’e, Luis Evaristo haktuir katak planu ne’e sei realiza iha 2022, no sei utiliza atuál edifísiu Konsellu Imprensa tanba hetan ona atribuisaun legál hosi Rai no Propriedade ba Sekretáriu Estadu ba Komunikasaun Sosiál (SEKOMS). Líder SEKOMS Merício dos Reis Akara afirma, CEFTEC atu sai Institutu Profisionál ida tenke prepara kondisaun sira hanesan regra, kuríkulu, konteúdu ba formasaun no nesesidade sira seluk.

Dili, 02 Outubru 2020 – Primeiru-Ministru (PM) Taur Matan Ruak husu ba Parlamentu Nasionál (PN) atu aprova Proposta Lei Orsamentu Jerál Estadu tinan fiskál 2020 nian, atu nune’e, Governu bele kumpri promesa oioin ne’ebé halo ona durante tinan 18 nia laran, mak hanesan halakon hamlaha, hamenus moris kiak no kria empregu dignu. PM Taur husu ida ne’e wainhira halo aprezentasaun Proposta Lei OJE tinan fiskál 2020 nian, iha kinta ne’e (01/10) ba PN. “Ha’u husu dala ida tán apoiu ba aprovasaun hosi Parlamentu Nasionál”, dehan PM Taur. Xefe Governu ne'e tenik, tanba ho kumpri promesa sira ne’e mak sei husik hela nu’udar liman-rohan ida ba jerasaun foun sira, no nasaun ida ne’ebé prósperu, pasífiku, tolerante, inkluzivu, sensível ba kestaun jéneru.

Dili, 02 Outubru 2020 - Veteranu ativu sira iha F-FDTL hala’o jogu amizade ho Forsa hosi Austrália, Nova Zelándia no Estadus Unidus Amérika (EUA), hodi komemora loron INTERFET nian ba dala-21, ohin, iha Estádiu munisipál Dili. Eiz Komandante en Xefe FALINTIL Kay Rala Xanana Gusmão ne’ebé partisipa mós iha eventu ne’e, hateten, “razaun no motivu ita hala’o jogu amizade ida ne’e hanesan hodi hanoin fila-fali tinan 21 liubá, ne’e duni obrigadu ba partisipasaun ba Jenerál COSGROVE nian, nia labele mai partisipa iha jogu ida ne’e tanba COVID-19, ne’ebé ita husu boot jogu ida ne’e kaer metin nafatin, konsolida nafatin relasaun di’ak ne’ebé ita iha no rai hotu-hotu ne’ebé mai ajuda ita, no ha’u fiar katak jogu ne’e sei di’ak no kapás tebes”. Vise Xefe Estadu Maiór Jenerál F-FDTL, Brigadeiru Jenerál Falur Rate Laek informa mós katak, jogu amizade ida ne’e ho objetivu atu hanoin hikas tinan 21 liubá, INTERFET sira ho mundu tomak mai fó apoiu hodi liberta Timor-Leste hosi medida operasaun Indonézia nian, liuhosi nia Militár no Polísia sira, liberta Timor-Leste hosi situasaun difísil nia laran iha momentu ne’ebá. Jogu amizade ida ne’e foin hala’o ba dala-2, maibé ida ne’e nu’udar tradisaun ida ona, no sei halo beibeik hodi mantein koperasaun tékniku militár ho nasaun barak iha mundu, Falur hatutan.

Dili, 02 Outubru 2020 – Arsedioseze Metropolitanu Dili, Dom Virgílio do Carmo da Silva apela liuliu ba foinsa’e sira ne’ebé simu ona Sakramentu Krizma, iha devér atu respeita no hadomi sira-nia isin lolon rasik, ho nune’e ema seluk bele respeita. Dom Virgílio hato’o apelu refere iha nia omilia wainhira selebra misa ba foinsa’e 200 resin hodi simu Sakramentu Krizma, iha kinta ne’e (01/10), iha parókia São Francisco de Assis Fatuberliu. Dom Virgilio salienta, foinsa’e sira ne’ebé simu Sakramentu Krízma sai ona ema sarani ne’ebé maduru, tanba ne’e ho Maromak nia Espiritu Santu ne’ebé simu liuhosi Sakramentu Krízma, joven tenke forma nia karákter, identidade no forma nia an nu’udar foinsa’e ne’ebé loos, hatene hadomi lia-loos, la lori lia bosok tun-sa’e, maibé lori dame iha família, bairu no sosiedade.

17 Maiu 2019 - Prezidente Repúblika Francisco Guterres Lú Olo, hasoru malu ho Vise Ministru Estatal Abílio Caetano ho Komisaun Organizadora komemorasaun Aniversáriu Restaurasaun Independénsia Timor-Leste ba dala-17, ne’ebé sei realiza iha loron-20 fulan-maiu. Iha sorumutu ne’e Vise Ministru no Komisaun Organizadora atualiza ba Xefe Estadu kona-ba preparasaun no programa sira ne’ebé sei hala’o hodi komemora loron-istóriku ne’e, ho serimónia hasa’e-bandeira ba tinan ida ne’e, sei realiza iha resintu Palásiu Prezidénsiál Nicolau Lobato. Durante serímonia hasa’e-bandeira, sei iha mós atribuisaun kondekorasaun Ordem de Timor-Leste husi Prezidente Repúblika ba veteranus no antigus kombatentes balu. Serimónia Komemorasaun Aniversáriu Restaurasaun Independénsia ho tema “Ho komemorasaun Restaurasaun Independénsia, Ita hametin Unidade, Estabilidade no Haburas liutan Dezenvolvimentu Nasionál”, hahú iha tuku 08:00 Otl no nakloke ba públiku atu partisipa.

Dili, 02 Outubru 2020 – Prezidente Estadus Unidus Amérika Donald Trump pozitivu infektadu Covid-19, tuir informasaun ne’ebé CNN Internasionál fó sai. CNN haktuir, Donald Trump informa iha nia konta ofisiál Twitter katak nia pozitivu ba Covid-19. “Kalan ne’e, FLOTUS no ha’u teste pozitivu ba Covid-19. Ami sei hahú kedas prosesu kuarentena no rekuperasaun. Ami sei hakat liu ida ne’e hamutuk!”, Trump informa ida ne’e, ohin (2/10), liuhosi nia konta ofisiál Twitter. Molok ne’e, iha informasaun katak Trump no Melania sei kumpri kuarentena hafoin Konselleiru Prezidénsiál ne’ebé besik tebes Trump, Hope Hick, pozitivu infektadu ba Covid-19. Trump no nia espoza hala’o teste ba Corona iha kinta (1/10) kalan, no nia rezultadu sai ohin katak Trump hetan rezultadu pozitivu ba Covid-19.

Dili, 02 Outubru 2020 – Embaixadór Korea Súl Lee Chin-Bum hateten, durante hela iha Timor-Leste, nia deskobre katak Líder sira barak mak la iha disiplina atu kumpri tempu ka oras. Ho razaun, Lee Chin-bum hateten, dala-barak nia ba partisipa iha eventu nasionál ruma, Líder sira mak to'o tarde iha fatin eventuál. "Nia (Embaixadór Korea) Foin deskobre katak, boot sira iha Timór ne'e barak mak la disiplina tempu. Nia kuandu ba partisipa iha eventu sira nasionál ne'e, sira (Líder) ne'e mak to'o tarde, dalaruma oras ida, oras ida ho balu, ne'ebé to'o mai mós la husu deskulpa ba ema", Embaixadór Korea Súl informa ida ne'e, haktuir fali hosi nia Tradutór ida, wainhira Embaixadór ne'e sai nu'udar Oradór Prinsipál iha semináriu ida ho tema 'Papél Sidadaun Iha Dezenvolvimentu ba Moris Di'ak', ne'ebé realiza ohin (02/10), iha salaun Universidade Dili, Maskariñas. Embaixadór hatutan, disiplina ba tempu ne'e importante tebes iha eventu saida de'it. Ema ne'ebé idozu ona la importante atu kumpri tempu, maibé prefere liu joven sira mak tenke halo mudansa ba ida ne'e.

Dili, 02 Outubru 2020 – Primeiru Ministru (PM) Taur Matan Ruak hateten katak wainhira Parlamentu Nasionál (PN) la fó apoiu ba Programa VIII Governu nian liuhosi aprova Orsamentu Jerál Estadu (OJE) 2020, signifika ke'e rasik rai-ku'ak ba nasaun Timor-Leste. "Sé ita-boot sira (Parlamentu Nasionál) la fó apoiu, ha’u dehan katak, ita hakarak ka lakohi ita rasik mak ke'e rai-ku'ak ba ita-nia nasaun no nia sei hakoi iha loron ida, tanba ita nia país kiak mais komportamentu hanesan riku no ema país sira ne’ebé riku komportamentu hanesan ema kiak", PM Taur hato'o ida ne'e, ohin, debate ba Proposta OJE 2020 loron daruak nian, iha Parlamentu Nasionál. Tanba ne’e, PM Taur esplika, “Programa VIII Governu nian, programa ida ne’ebé horisehik iha ha’u-nia diskursu temi konsensuál tanba ne’e kolabora ho kontribuisaun Bankada CNRT nian, agora kompleta ho Bankada FRETILIN no Bankada hotu-hotu nian. Iha programa ida ne’e apela ba reforma, reforma nia funsaun ne’e saida? Primeiru efisiénsia iha ita-nia administrasaun públika, segundu mak garante sustentabilidade, terseiru mak hetan dezenvolvimentu ekilibradu ida, kuartu mak inkluzaun, no reforma sira ne’e akontese se ita-boot sira fó hotu apoiu”.

Dili, 02 Outubru 2020 - Primeiru-Ministru Taur Matan Ruak, ohin iha Parlamentu Nasionál, defende Prezidente Partidu CNRT Kayrala Xanana Gusmão hodi hateten katak la fó sala ba nia durante Partidu CNRT ukun tinan 10. Maibé, Taur hatutan, katak nia fó sala ba sira hotu ne'ebé tuir Xanana Gusmão hodi dirije iha tinan 10 nia laran. "Se karik ha’u uza hanesan ita-boot sira, primeiru vítima mak CNRT tanba ukun tinan 10. Ha’u la fó sala ba ha’u-nia maun Xanana, ha’u fó sala ba sira hotu ne’ebé hale’u nia hodi dirije iha tinan 10 nia laran", dehan Primeiru-Ministru. Primeiru-Ministru hatutan, katak nia koñese di'ak liu Xanana Gusmão. Tanba ne'e, Primeiru-Ministru apela, "ne’e tempu para ita hamutuk, ne’e mak tempu loos ita hamutuk, ha’u espera katak ita-boot sira iha korajen atu ita halo ajuste no Parlamentu iha tiha esperiénsia ona".

Bobonaro, 17 maiu 2019 - Ministru Obras Publikas (MOP), Salvador Eugénio Soares dos Reis Pires, inagura estrada rurál iha suku Saburai, Postu administrativu Maliana, munisípiu Bobonaro. Estrada rurál ne'e ho distánsia kilometru 17 implementa liuhosi programa Dezenvolvimentu ba Rurál (R4D). Partisipa iha seremonia inagurasaun ne'e husi Embaisadór Austrália Iha Timor-Leste, Peter Robert, Sekretáriu Jerál Obras Públikas, Januario Barbosa, Prezidente IGE, Jóse Luis de Carvalho, Direitór Jerál Obras Publikas (DGOP), Rui Hernani,  Reprezentante Banku Dezenvolvimentu Aziátiku (ADB), Preezidente Camara Comersiu Industria Timor-Leste (CCI-TL), Oscar Lima. Serimonia ne'e partisipa mós husi autoridade munisípiu no lokál munisípiu Bobonaro nian, inklui emprezáriu lokál iha fatin refere.

UNTL, 30 maiu 2019 - Universidade Nacional Timor Lorosa’e (UNTL), Fakuldade Enjeñaria Siénsia no Teknolojia (FEST), liuhusi Departamentu Enjeñaria Mekánika, hala’o ona peskiza kona-ba enerjia renovável ne’ebé prodús husi mákina turbina idráulika katak uza forsa bee nian atu produz enerjia. Mákina turbina idráulika ne’ebe dezenvolve hosi UNTL-FEST ho kapasidade bele kria enerjia eletrika kilowatt 45 (4500w). Peskiza refere hala’o husi Profesór Domingos de Sousa Freitas no Profesór Junior Raimundo da Crus nomós envolve husi estudante UNTL-FEST sira. Profesór Domingos de Sousa Freitas iha Kampus FEST, iha Hera, hateten katak peskiza ne’e hala’o ho objetivu atu promove enerjia alternativa ne’ebé Timor-Leste iha hanesan bee, anin, loron-matan, ne’ebé husi natureza ne’ebe bele aproveita liuhusi siénsia no teknolojia hodi redús kustu manutensaun no hamenus uzu enerjia lá-renovável. “Ami-nia peskiza ida kona-ba mákina turbine hidráulika ne’e atu responde ba papel dosente nian iha área peskiza nian, nomós atu rekomenda ba Governu liuhusi rezultadu ne’ebé atinje iha peskiza ne’e, hodi tau iha polítika ida sériu no dezenvolve enerjia renovável iha Timor-Leste,” hatutan Profesór Domingos. Profesór Domingos hateten tan katak atu dezenvolve liután enerjia renovável ne’e presiza investimentu boot hodi bele prodús mákina turbina hidráulika refere atu introdús ba komunidade ne’ebé iha rekursu bee maibé la bele asesu ba eletrisidade. “Rezultadu peskiza ne’e ami koko introdús ona ba komunidade iha Munisípiu Suai, Same, Baucau no Vikeke tanba ne’e ita bele esplora rekursu bee nian hodi benefisia ba populasaun ho enerjia eletrika, ho menus kustu ba manutensaun no garantia sustentabilidade,” tenik Peskizadór Profesór Domingos

Dili, 2 Outubru 2020 – Proposta Lei Orsamentu Jerál Estadu (OJE) tinan 2020 hosi Governu, ohin, pasa iha jeneralidade ho votu a favór 44 kontra 0 no abstensaun 21, hafoin loron 2 nia laran halo diskusaun. Xefe Governu Taur Matan Ruak agradese ba Parlamentu Nasionál ne’ebé manifesta apoiu OJE 2020 no la haluha agradese mós Partidu opozisaun ne’ebé kolabora di’ak iha durante debate jeneralidade. Xefe Governu afirma, Governu rejista preokupasaun sira ne’ebé hato’o hosi deputadu sira iha debate jeneralidade no sei halo esforsu atu hatán, esklarese ba preokupasaun deputadu sira-nian iha debate espesialidade iha 5 Outubru 2020.   “Governu kontente hodi rejista preokupasaun hotu-hotu ne’ebé Na’i Deputadu no Deputada sira levanta durante loron rua debate jeneralidade OJE 2020 nian, agradese apoiu parlamentares sira hotu ne’ebé manifesta apoiu ba Orsamentu Jerál Estadu ne’ebé Governu lori mai terseira vés”, dehan Primeiru-Ministru molok ba votasaun.

Dili, 02 Outubru 2020 – Iha debate jeneralidade ba proposta Orsamentu Jerál Estadu (OJE) 2020 ne’ebé hala’o iha kinta ne’e (01/10), iha Parlamentu Nasionál, Xefe Governu Taur Matan Ruak aprezenta Proposta OJE ba tinan fiskál 2020 nian ne’ebé ho totál valór hamutuk $1.497.100,00. Hosi totál refere, Governu prevé $708.708.000,00 nu’udar valór orsamentu atu ezekuta ba fulan Novembru no Dezembru tinan 2020. Hosi totál orsamentu sei fahe ba kategória sira hanesan, Saláriu no Vensimentu: millaun $206,7; Sasán no Servisu: millaun $499,3 ; Kapitál Dezenvolvimentu: millaun $213,4 ; Transferénsia Públika: millaun $568,7; Kapitál Menor: $8,9 mil.

Dili, 02 Outubru 2020 – Universidade Nasionál Timor-Lorosa’e (UNTL) nia Departamentu Farmásia, realiza semináriu ida ho tema ‘Prosesu Distribuisaun Medikamentu iha Timor-Leste’, ho ojetivu hodi hafanun estudante Farmásia sira liuliu profisionál farmaséutika sira atu bele tau importánsia ba loron mundiál Farmásia nian, atu valoriza nafatin loron mundiál refere iha Timor-Leste, no atu eleva mós estudante sira-nia koñesimentu. Iha abertura ba semináriu refere ne’ebé hala’o iha kampus UNTL, iha sexta ne’e (02/10), Prezidente Komisaun Organizadora Lorenço de Araujo hateten, atividade ne’e iha Objetivu Prinsipál tolu, dahuluk mak foka ba Selebrasaun Loron Mundiál Farmaséutiku nian ne’ebe liu ona maibé foin mak selebra, daruak oinsá motiva estudante sira liuliu estudante farmaséutiku hotu atu tau importánsia ba loron mundiál , datoluk mak oinsá bele kapasita estudante Farmaséutika tomak.

Dili, 02 Outubru 2020 – Koordenadora organizasaun Young Women Making Change (YWMC), Nelcia Guterres Belo, halo aprezentasaun ba Sekretáriu Estadu Juventude no Desportu (SEJD), Abrão Saldanha, iha kinta ne’e (01/10), kona-ba servisu sira ne’ebé mak YWMC halo hamutuk ho joven feto sira. Nelcia informa, durante ne’e YWMC hala’o servisu importante ida mak kona-ba oinsá foinsa’e sira bele prevene-an hosi kaben sedu no isin-rua sedu. “Durante ne’e ami hala’o servisu iha komunidade nia leet liga ho asuntu prevensaun ba kaben sedu no isin-rua sedu. Ami halo kampaña, iha eskola, iha suku, no mós ba fatin públiku sira, no disemina informasaun ba foinsa’e sira, liuliu foinsa’e feto no mane oinsá halo prevensaun ba kaben sedu ne’e rasik”, Nelcia inoforma. Abrão Saldanha agradese no elojia YWMC sira-nia servisu durante ne’e no husu atu hamutuk ho SEJD hodi explora posibilidade sira ne’ebé iha atu kolabora, nune’e, bele lori juventude sira ne’ebé monu ona ba risku atu sai hosi risku no tulun joven sira seluk atu labele monu ba risku.

Dili, 03 Outubru 2020 – Relasiona informasaun ne’ebé hamosu konfuzaun iha públiku kona-ba membru Polísia Nasionál Timor-Leste (PNTL) bele envolve iha organizasaun arte-marsiál sai objetu ba dezentendimentu, Vise Ministru Interiór, António Armindo halo justifikasaun katak la bandu membru PNTL atu tuir organizasaun arte-marsiál ne’ebé legál, aléin hosi arte-marsiál tolu ne’ebé Governu bandu hanesan PSHT, IKS no KORK. “Jeralmente ita la bandu membru PNTL atu ba treinu arte-marsiál ne’ebe mak legál no agora daudauk iha prátika hela iha Akademia Polisia no hanesan agora daudauk membru barak los mak depois oras servisu sira tuir hela no mós durante rekrutamentu mós obrigatoriu tenke treinu hanesan Taekwondo, JUDO, AIKIDO, no KARATE.”, dehan Vise Ministru Interior  ba jornalista sira, iha sexta ne’e (02/10), iha Palásiu Governu. Vise Ministru Interiór hateten, públiku interpreta no jeneraliza sala katak arte-marsiál hotu inklui arte-marsiál tolu ne’ebé mak Governu bandu ona.

Dili, 03 Outubru 2020 - Vise Ministru Interiór António Armindo hateten, hosi nia parte seidauk simu karta ofisiál ida hosi Komandu Polísia Nasionál Timor-Leste (PNTL) relasiona ho Demisaun membru PNTL na’in-5, maibé informasaun ne’e nia parte rona no hatene ona. “Informalmente asuntu ne’e ita rona no hatene ona membru PNTL na’in hira mak atu hetan demisaun ne’e maibé infelizmente ita tenke hein lista karta ofisiál mai lai, hanesan ita hotu hatene membru ne’ebé atu hetan demisaun ne’e hamutuk na’in-5, hosi númeru ne’e na’in-1 sei iha prosesu investigasaun no na’in-4 seluk mak sei hetan demisaun”, tenik Vise Ministru Interiór ne’e. Governante ne’e akresenta tán, “Kompetensia atu demite ka lae, ita sei haree hosi relatóriu investigasaun hafoin analiza mak Komandu entrega ba Ministériu, mak Ministériu uza nia kompeténsia oinsá atu halo demisaun ba membru hirak ne’e”.

Dili, 03 Outubru 2020 - Governu Nova Zelándia liuhosi nia Embaixadór iha Timor-Leste, Philip Hewitt, oferese kareta haat, no edifisiu ida ba Polisia Nasionál Timor-Leste (PNTL) atu apoia servisu Polisiamentu Komunitária, hodi hakbesik an ba komunidade. “Governu Nova Zelandia sei mantein apoiu ba setor seguransa liu husi Fundasaun Asia atu nafatin servisu ho PNTL ho komunidade hodi asegura hakmatek no estabilidade ba Timor-Leste”, Embaixadór Philip Hewitt hato’o ida ne’e iha serimónia asinatura guia entrega, iha kinta (01/10), iha Kuartél Jerál PNTL Kaikoli, Dili. Komandante Jerál PNTL Komisáriu Faustino da Costa hateten, “serimónia ida ohin nu’udar kontinuasaun ne’ebé la’os ninin no rohan ba apoiu Governu Nova Zelándia nian liuliu Polisia Nova Zelándia ba iha prosesu dezenvolvimentu PNTL iha área Polisiamentu Komunitátaria”. Hodi PNTL nia naran, Faustino da Costa agradese ba Embaixadór Nova Zelándia iha Timor-Leste no ekipa tomak ne’ebé servisu hodi hala’o programa apoiu hirak ne’e. Kareta ne’ebé mak Governu Nova Zelándia entrega ho marka Hi-lux tolu no Fortuner ida. Uma edifisiu kompleta ho fasilidade hanesan Komputadór, Mákina Fotokopia no mobiliária seluk tán.

Dili, 03 Outubru 2020 – Parlamentu Nasionál liuhosi sesaun plenária estraordinária, ohin, autoriza Prezidente Repúblika atu dekreta Estadu Emerjénsia (EE) ba daneen, liuhosi votasaun nominál ho rezultadu a favór 55, kontra 0 no abstensaun 0. EE daneen ne’e ho períodu loron 30, hahú hosi oras 00:00, 5 Outubru to’o 23:59, 3 Novembru 2020, aplika ba teritóriu tomak Timor-Leste nian, ho suspensaun parsialmente ba direitu balu hanesan, sirkulasaun internasionál, liberdade sirkulasaun no fixasaun rezidénsia iha kualkér pontu iha teritóriu nasionál no diretu ba rezisténsia.

Ainaru, 03 Outubru 2020 – Ministériu Obras Públikas (MOP), liuhosi nia Diresaun Jerál Água no Saneamentu, instala ona tanke ho litru 3200 iha Santuáriu Na’in-Feto Ramelau, ohin, iha postu-administrativu Hatubuiliku, Ainaru. Ekipa Task Force hosi Diresaun Nasionál Servisu Água, halo tiha ona preparasaun tomak durante semana ida ne’e nia laran, relasiona ho atividade peregrinasaun hosi sarani Katólika ba Na’in-Feto iha foho Ramelau, ne’ebé sei hala’o hamutuk ho Bispu sira, iha 6 no 7 Outubru 2020. Preparasaun ne’e hetan orientasaun hosi Ministru MOP, Salvador dos Reis Pires, hodi fasilita sarani tomak iha atividade peregrinasaun ne’ebé atu hala’o iha loron hirak tuir mai.

Dili, 04 Outubru 2020 – Prezidente Repúblika, Francisco Guterres Lú Olo, dekreta ona Estadu Emerjénsia (EE) daneen ba loron 30, hahú hosi tuku 00:00, iha 5 Outubru no sei termina iha 23:59, iha 3 Novembru 2020, no sei abranje teritóriu nasionál tomak. Membru Konsellu Superiór Defeza no Seguransa no Konsellu Estadu, iha 30 Setembru 2020, rekomenda ba Prezidente Repúblika atu hato’o mensajen ba Parlamentu Nasionál hodi husu autorizasaun ba renovasaun EE tuir pedidu hosi Governu, nune’e Prezidente Repúblika dekreta EE daneen ne’e hafoin Parlamentu Nasionál, iha sábadu ne’e (3/10), fó autorizasaun ba renovasaun.

Dili, 02 Outubru 2020 – Sekretáriu Estadu ba Juventude no Desporu (SEJD), Abrão Saldanha, bolu urjente tán Prezidente Organizasaun Arte-Marsiál Persaudaraan Setia Hati Terate (PSHT)  Timor-Leste Baltazar Lemos no Prezidente Organizasaun Arte-Marsiál Ikatan Kera Sakti (IKS) Timor-Leste, Silvestre X. Sufa, iha sexta ne’e (02/10), relasiona ho kazu balu ne’ebé akontese iha Uatukarabau no Uatulari foin daudauk. Prezidente hosi PSHT no IKS informa katak ida ne’e kazu individuál. “Ohin señór Sekretáriu Estadu bolu fali ami rua. Kazu ne’ebé mosu iha Uatulari, Ami na’in rua hamutuk atu fó hatene ba ita-boot sira katak kazu ne’ebé mosu ne’e individuo pesoál, (...) entrega ba lei, lei mak sei manda, polísia sei manda, atu hatene kazu ne’e to’o remata”, dehan Prezidente PSHT Timor-Leste, Baltazar Lemos. Baltazar Lemos hatutan, hosi parte rua Prezidente IKS no PSHT husu atu membru hotu-hotu túr hakmatek hodi apoia Governu atu bele reativa lalais arte-marsiál sira ne’ebé Governu taka tiha. “Ami rua atu ajuda fó sai katak membru arte-marsiál tomak PSHT no IKS atu túr hakmatek atu fó suporta ba Governu, atu prepara atu haree fila-fali arte-marsiál ne’ebé durante ne’e taka tiha tinan hirak nia laran. (...) ami ko’alia para husu ba membru tomak hosi PSHT nian hosi IKS nian atu hakmatek, labele halo intervéin ida ne’e ba mai para halo ema ne’ebé la hatene sai vítima”, Baltazar hatutan. Prezidente IKS Timor-Leste, Silvestre X. Sufa, husu mós ba membru hotu-hotu hosi arte-marsiál sira atu hatudu solidariedade ba malu hodi labele hamosu konflitu ne’ebé sei afeita ba arte-marsiál IKS no PSHT nia futuru.

Dili, 05 Outubru 2020 – Ministra Saúde Odete Freitas Belo, husu ba funsionáriu hotu-hotu Ministériu Saúde nian atu kumpri nafatin regra oras 8 kada loron, tama servisu tuir oras no hala’o nafatin servisu rutina sira. Ministra Saúde husu ida ne’e iha nia diskursu, wainhira prezide serimónia hasa’e bandeira ba Outubru 2020 nian, ne’ebé hala’o ohin, iha resintu Palásiu Sinza, Kaikoli, Dili. “Husu ba funsionáriu sira hotu atu kumpri nafatin regra oras 8 saida mak ita atu halo ba ita-nia instituisaun. Hala’o nafatin serbisu rutina sira, tama tuir oras ka pontualidade”, Ministra Saúde informa. Ministra Saúde husu mós ba Diresaun Nasionál Rekursu Umanu, Provisionamentu no mós pilár Covid-19 nian atu hala’o knaar hodi tau atensaun ba pesoál saúde kontratadu sira ne’ebé mak seidauk simu saláriu. Serimónia hasa’e bandeira refere hetan partisipasaun máximu hosi Kuadru Ezekutivu Ministériu Saúde nian no mós funsionáriu sira ne’ebé haknaar an iha Servisu Sentrál.

Dili, 05 Outubru 2020 – Prezidente Repúblika Francisco Guterres Lú Olo hateten katak Padre João de Deus Pires mós hetan tortura hanesan luta-na’in sira seluk, no Timor-Leste nia independénsia sura mós ho Padre João de Deus nia dedikasaun tomak. “Nia mai ho domin no ita simu nia ho domin. Ita-nia fiar no mehi sai mós fiar no mehi ba amu João de Deus. Nia tane maka’as tebes ita-nia mehi no fiar atu ukun rasik-an. La túr hakmatek. Tanba luta hamutuk ho ita, nia mós hetan tortura hanesan luta-na’in sira seluk. Ohin, Timor-Leste hamriik nu’udar Nasaun livre no independente, ho mós Amu João de Deus ninia dedikasaun tomak, liuhosi knaar sura rohan laek”, Prezidente Repúblika hato’o ida ne’e, iha nia mensajen ba serimónia inaugurasaun Monumentu Padre João de Deus nian, iha Sábadu ne’e (3/10), iha Baukau. Ikus liu Prezidente Repúblika hateten, “Padre João de Deus sei nafatin iha ita hotu nia fuan, jerasaun ba jerasaun. Nia naran tama mós iha lista aswa’in Timor-Leste!”.

Dili, 12 Outubru 2020 – Sekretáriu Estadu Kooperativa (SEKOOP) Elizário Ferreira, hala’o vizita ba Sentru Formasaun Dom Bosco, iha sexta (09/10) ne’e, hodi haree direitamente karosa ne’ebé prodúz hosi tékniku sira. SEKOOP haktuir, prosesu produsaun karosa refere tama ona iha 75%, no hela uitoan de’it atu finaliza.  Faze dahuluk, SEKOOP sei distribui uluk karosa ne’e ba negosiante na’in-25 ne’ebé bele sai hanesan baze hodi kontribui. "Se halo karosa 25, kalkulasaun ne'e, bele lori tempu durante fulan rua, mak bele remata no inklui mós ho lampu (lúz) ne’ebé mak instala kedas”, SEKOOP akresenta tán.

Kinta, 30 Maiu 2019; UNDP Knua Juventude Fila Liman organiza semináriu ba dá- 2 nian konaba Objetivu Dezenvolvimentu Sustentável (ODS) nebe foka ba ODS número 8 né’ebe Koalia konaba Traballu Dignu no Kresimentu Ekonómiku iha Timor-Leste. Eventu ne’e partisipa husi Joven liu 100 inklui estudante universitáriu sira iha Dili laran.  Sector Agrikultura no Turismo mos oferece oportunidade Servisu ba ema hotu liu-liu Joven sira; Ho ideia ne’ebé Inovativu no kriativu, Joven sira iha potensia bo'ot hodi kria kampu de servisu rasik no iha momentu ne’ebe hanesan promove mos Identidade Timor nia ba vizitante sira.  Oradores ba Seminário nee mak Leoneto Elizario (Observador Polítika Mercado Traballu), Inácia dos Santos (Reprezentante Projetu USAID’s Tourism for All), Mariano da Costa Alves (Nain ba Kafe Organiku Atsabe) no Leonia Lemos (Nain ba Varaidame no Kunsultor Nutrisionista).  Iha tempu hanesan Joven empreender sira ne’ebe benefisia husi Knua mos hetan oportunidade hodi showcasing sira nia produtu.

Pálacio das Cinzas, 3 Junho 2019: Vise-Ministra Saúde ba Kuidadu Saúde Primaria, Élia A.A. dos Reis Amaral hala’o sorumutu ho Consultan for the HIV External Mid-Term Review, ne’ebe reprezenta husi Richardd Steen no John Matheng ho ekipa iha sala reuniaun Ministeriu Saúde, Pálacio das Cinzas, Kaikoli, Díli. Objetivu husi sorumutu ne’e hanesan introdusaun ida husi ekipa  Consultan for the HIV External Mid-Term Review ba Ministério da Saúde atu halo avaliasaun ba implementasaun programa HIV/STI Ministériu Saúde nian hodi bele haree desafiu, susesu, no atinjimentu atu bele hamosu rekomendasaun nune’e bele hadi’a no haforsa programa HIV/STI Ministériu Saúde ba futuru. Partisipa mós iha sorumutu ne’e Diretor Nasionál Controlo de Doença, António da Silva, Xefe Departamentu CDC, Merita Monteiro, Xefe Unidade Programa HIV/STI no asesor sira.

Dili, 5 Outubru 2020 – Iha serimónia hasa’e bandeira ne’ebé hala’o, ohin, iha Kuartél Jerál Polísia Nasionál Timor-Leste (PNTL), Kaikoli, Komandante Jerál PNTL Komisáriu Faustino da Costa, iha nia diskursu informa katak durante semana ida Komandu PNTL lakon nia membru hamutuk na’in tolu ne’ebé mai hosi munisípiu Aileu, Lautén no Dili. Tanba ne’e, nia husu ba membru PNTL hotu-hotu atu tau atensaun ba saúde ida-idak nian maske hala’o knaar iha terenu. “Iha fim de semana ne’e ita lakon ita nia membru ida PNTL ninian, situasaun ida ne’e kuaze iha semana hirak ne’e PNTL lakon ona ema na’in tolu mak hanesan ida iha Aileu no Lospalos, situasaun hirak ne’e nota katak risku tebes ba moras no ida ne’e kestaun ida ita tenke tau ita-nia an oinsá atu evita tanba moras ida atakasaun ne’e, ita bele servisu maibé ita mós tenke tau an atu oinsá atu labele hetan depresaun ho mós wainhira iha moras ruma tenke konsulta”, afirma Komandante Jerál PNTL ne’e.

Dili, 05 Outubru 2020 – Prezidente Repúblika Francisco Guterres Lú Olo, iha nia mensajen hodi dekreta Estadu Emerjénsia daneen, hateten katak Timor-Leste labele taka pontu entrada sira ba ema, maske risku ba moras Covid-19 atu tama mai Timor-Leste boot tebe-tebes liuhosi fronteira rai no tasi. Maibé nia hatutan, sé de’it mak mai hosi rai-li’ur, tenke tama kuarentena. “Ita la rejista ema ida mate, Maibé risku moras Covid-19 tama mai Timor-Leste boot tebe-tebes, liuliu hosi fronteira rai no fronteira tasi. Timor-Leste labele taka odomatan ba ema! Maibé ema sira ne’ebé tama mai tenke haktuir medida sira ne’ebé Governu hatúr ona. Wainhira mai hosi rai-li’ur, hosi rai ne’ebé de’it, biar mai kedas ho sertifikadu laiha moras Covid-19, tenke tama kuarentena. Deklarasaun Estadu Emerjénsia de’it mak fó dalan ba Governu hatama ema iha kuarentena. La iha dalan legál seluk atu obriga ema tama iha kuarentena”, Prezidente Repúblika hateten iha nia mensajen. Prezidente Repúblika hateten tán katak medida kuarentena foti atu proteje sidadaun hotu-hotu. Ema ne’ebé la kumpre kuarentena, ida ne’e sai preokupasaun boot ida la’os de’it ba órgaun soberania sira maibé ba sidadaun hotu-hotu.

Dili, 05 Outubru 2020 – Ministru ba Asuntu Parlamentár no Komunikasaun Sosiál (MAPKOMS) Francisco da Costa Jerónimo, hateten ba funsionáriu sira katak tenke servisu ho di’ak, labele gasta oras servisu nian hodi halimar mídia sosiál, no labele atualiza status iha mídia sosiál kona-ba problema ruma ho maluk sira tanba ida ne’e la’os funsionáriu públiku ne’ebé di’ak. “Dala-barak ha’u nota katak ita mai la’os halo servisu loloos, maibé ita mai mak facebook loro-loron rame ho status. Wainhira ita la gosta ema ida ita tau status, ita problema ho ita-nia maluk sira mós ita tau status para halo komentariu ne’e la’os funsionáriu públiku ne’ebé di’ak. Tanba ne’e husu atensaun ba hotu-hotu no husu ba Kargu Diresaun sira hotu atu superviziona sira-nia funsionáriu sira para atu servisu la’os atu halimar. Ita mai atu servisu la’os atu update status”, MAPKOMS hato’o ida ne’e, ohin, wainhira halo intervensaun iha serimónia hasa’e bandeira ne’ebé realiza iha Palásiu Governu, Dili. Nune’e Ministru hateten, “Tenke aproveita servisu ho didi’ak, tanba ita-nia direitu mak saida? wainhira ita servi ho di’ak ita hetan direitu, maibé ita nia diretu iha buat balu mak ita presiza atu limita iha ita-nia situasaun ne’e”.

Dili, 05 Outubru 2020 – Ministériu Obras Públikas (MOP) liuhosi Diresaun Jerál Água no Saneamentu nia ekipa Task Force Diresaun Nasionál Servisu Água nian, instala bomba bee-moos Sentrifugal, panel kontrolu foun no hadi’ak kanu transmisaun no distribuisaun iha suku Bee-lulik leten, postu-administrativu Fatumea, Kovalima. Servisu ne’e la’o hahú ona hosi 03 to’o 05 Outubru 2020. Ekipamentu instaladu bomba bee nian ne’e sei fornese bee-moos ba populasaun hamutuk 1.406 no mós ba edifísiu postu-administrativu no postu saúde nian. Servisu ne'e hetan orientasaun hosi Ministru MOP Salvador dos Reis Pires, hodi fasilita bee-moos ba komunidade sira iha suku refere.

Dili, 05 Outubru 2020 – Prezidente Repúblika Francisco Guterres Lú Olo informa katak, liuhosi reuniaun estraordinária Konsellu Ministru iha semana kotuk, Governu hasai ona medida forte iha estadu emerjénsia daneen ne’e katak, ema sira ne’ebé tama no sai hosi fronteira ilegalmente ka la tuir regra, sei selu multa entre $30 to’o $250, no sira sei selu rasik kuarentena. “Tama-mai ilegál ne’e hamutuk ema 146 ona mak PNTL kaer ho ajuda komunidade nian. PNTL hala’o daudauk prosesu investigasaun ba entrada ilegál sira ne’e. Governu, iha reuniaun estraordinária Konsellu Ministru nian, sábadu kotuk, hasai ona medidas fortes ba estadu emerjénsia ida ne’e. Ema sira ne’ebé sai-tama Timor-Leste no la kumpre regras, sei selu multa entre dólar tolunulu ($30) no atus rua limanulu ($250) no sira mak tenke selu rasik sira-nia kuarentena”, Prezidente Repúblika hato’o ida ne’e iha nia mensajen hodi dekreta Estadu Emerjénsia daneen. Nune’e, Prezidente Repúblika husu ba komunidade sira atu apoia Governu hodi garante susesu ba luta hasoru pandemia mundiál Covid-19, liuhosi prevente tama no sai ilegál iha fronteira.

Dili, 02 Outubru 2020 - Arkidioseze Metropolitanu Dili, Dom Virgílio do Carmo da Silva, apela ba foinsa’e sira atu labele habadak vida liuhosi tara an no hemu venenu tanba hahalok ne’e sala mortál. Dom Virgílio do Carmo hato’o apelu ne’e iha nia omília ba foinsa’e 200 resin, ne’ebé simu Sakramentu Krízma iha Igreja estasaun misionáriu ‘Sagrado Coração de Jesus’ Fahi-nehan, parókia São Francisco de Assis Fatuberliu, iha kinta ne’e (01/10). Dom Virgílio kontinua hateten, foinsa’e dalaruma hasoru problema iha uma-laran, problema iha servisu no problema entre kolega, dalaruma mós problema iha relasaun domin, buka atu hakbesik an ba Maromak hodi husu Maromak nia Espiritu Santu, hodi habi’it joven sira-nia fuan ho dame hodi rezolve, la’os ba buka fali tali ba tara an no hemu venenu, tanba hahalok oho an ne’e sala boot no sala mortál tuir dutrina Maromak nian.

Dili, 05 Outubru 2020 – Eiz Prezidente Repúblika Demokrátika Timor-Leste, José Ramos Horta, husu foinsa’e sira atu estuda maka’as duni hodi hakle’an kapasidade, la’os estuda atu hodi hetan de’it diploma no ikus mai la hatene buat ida. “Primeiru estuda estuda estuda. Labele estuda boso-bosok de’it, labele estuda só para depois hetan diploma, balu sosa tán diploma. Barak loos nune’e i la’os Timor de’it, Indonézia barak loos, Brazil mós barak. Depois kuitadu hetan tiha diploma ne’e la hatene buat ida, servisu la hetan. Estuda estuda estuda, no ba universidade ne’ebé iha akreditasaun”, Ramos Horta informa ida ne’e, ohin, hafoin halo abertura ba Treinamentu Lideransa ne’ebé realiza hosi Rotary Youth Leadership Awards Timor Leste (RYLA-TL), iha Unio Maloa Training Center, Ai-lo’ok Laran, Dili. Ramos Horta mós husu joven sira atu hili kursu tékniku profisionál iha Universidade sira, tanba nasaun dezenvolvidu sira barak liu presiza ema ne’ebé iha kapasidade iha área téknika hanesan Teknolojia Informasaun, Automóvel, Konstrusaun, Kanalizasaun no seluk tán.

Dili, 06 Outubru 2020 – Provedoria ba Direitu Umanu ho Justisa (sigla portugés, PDHJ), kolabora ho Komandu Jerál F-FDTL, Ministériu Defeza no Unidade Asesoria ba Direitu Umanu ONU nian iha Timor-Leste, realiza formasaun kona-ba ‘ Knaar F-FDTL no Direitu Umanu’ ba Unidade Polísia Militár (UMP) iha Dili, ho durasaun loron 5, hahú hosi 05 to’o 09 Outubru 2020. Formasaun ne’e ho objetivu atu hasa’e koñesimentu membru F-FDTL sira nian kona-ba direitu umanu hodi haforsa no hametin respeitu no protesaun ba direitu umanu iha Timor-Leste. Formasaun ne’e partisipa hosi membru UPM hamutuk 23 ne’ebé kompostu hosi feto tolu 3 no mane 20. Durante abertura ba formasaun ne’e Provedora Adjunta ba Área Direitu Umanu, Benícia Eriana Magno hateten, “formasaun ne’e importante hodi eleva membru UPM sira-nia koñesimentu iha área direitu umanu, hodi hatene regra no norma sira ne’ebé mak hakerek ona iha lei tantu nasionál no mós internasionál nune’e bele sai bukae ba membru sira wainhira hala’o sira nian serbisu loro-loron”.

Dili, 06 Outubru 2020 - Komandante Jerál Polisia Nasionál Timor-Leste (PNTL), Komisáriu Faustino da Costa, hala’o vizita servisu ba postu Unidade Patrulamentu Fronteira (UPF) hodi asegura seguransa iha fronteira no prevene movimentu ilegál. Vizita ne’ebé halo iha sábadu ne’e (03/10), Komandante Jerál PNTL husu ba membru UPF sira  atu hala’o servisu maka’as liu tán hodi kombate movimentu ilegál iha fronteira ligadu ho atividade Grupu Arte Marsiál (GAM) ne’ebé mak ba sa’e sintu iha Indonézia liuhosi fronteira terestre, nune’e bele evita transmisaun pandemia virus corona. Iha vizita ne’e  Komandante Jeral mós haree direitamente dalan ilegál sira ne’ebé mak durante ne’e sidadaun sira utilza hodi hakat liu ba Indonézia. Komandante Jerál PNTL vizita mós Kompañia Delta Unidade Espesiál Polisia (UEP) no postu vizilánsia Unidade Polisia Maritima (UPM) iha Maubara.

Dili, 06 Outubru 2020 – Organizasaun Mundiál ba Saúde (OMS) informa estimativamente katak oras ne’e populasaun mundiál serka hodi 10% mak infektadu ona virus corona. Xefe Emerjénsia OMS, Michael Ryan hateten, persentajen ne’e vária depende ba nasaun, hosi área urbana ba rurál sira, no entre grupu sira ne’ebé diferente. “Ami nia mellór estimativa katak oras ne’e populasaun globál serka hosi 10% mak infektadu ona corona. Signifika katak iha risku tebes”, dehan Ryan iha sesaun espesiál hosi membru konsellu ezekutivu OMS, segunda ne’e (05/10). Tuir informasaun hosi Associated Press, estima katak ho populasaun mundiál atuál billaun 7,6, nune’e populasaun serka hosi millaun 760 mak infektadu virus corona. Númeru ne’e aas liu kompara ho OMS nia kálkulu. “Mundu oras ne’e hakat hela hosi momentu difísil ida. Moras ne’e sei kontinua espalla no aumenta hela ba beibeik iha parte barak hosi mundu”, Ryan esplika.

Dili, 06 Outubru 2020 – Ministériu Obras Públikas (MOP) liuhosi Diresaun Nasionál Aprovizionamentu (DNA), hala’o sosializasaun faze dahuluk kona-ba prosesu tenderizasaun ba Emprezáriu sira. Sosializasaun faze dahuluk ne’e ba munisípiu sira iha parte oeste nian mak Bobonaru, Likisá no Ermera, no mós parte rai-klaran nian mak Aileu, Ainaru, Manufahi no Kovalima. Objetivu hosi treinamentu ne’e mak atu kapasita empreza lokál sira ne’ebé hamahan an iha Kámara Komérsiu no Indústria iha Munisípiu sira, inklui mós kona-ba oinsá organiza dokumentu sira molok submete ba iha DNA, wainhira konkore ba projetu ruma hosi Ministériu sira. Treinamentu refere hahú iha 6 Outubru no sei remata iha 28 Novembru tinan ida ne’e, ba teritóriu Timor-Leste. Programa refere realiza tanba hetan orientasaun hosi Ministru MOP Salvador dos Reis Pires.

Dili, 06 Outubru 2020 – Arkidioseze Dili, Dom Virgílio do Carmo, husu deskulpa relasiona ho akuzasaun no alegasaun sira ne’ebé publikamente halo hodi kontra parte relevante sira ne’ebé envolve iha investigasaun ba kazu abuzu sexuál hosi Eiz Padre Richard Dashbach ba labarik sira, ne’ebé akontese iha Oekusi, no Arkidioseze Dili deklara nia apoiu tomak ba vítima sira. “Hodi Arkidioseze nia naran, atan ha’u ho haraik an hakarak hato’o ami-nia deskulpa boot ba akuzasaun no alegasaun sira ne’ebé publikamente hasoru sira ne’ebé envolve iha investigasaun. Uma-kreda hakarak hafoun nia apoiu no tulun ba vítima sira ne’ebé autoridade judisiál sei deklara. Hakarak dala ida tán hato’o ami-nia deskulpa ba hahalok hirak ne’ebé hamosu dezentendimentu”, informa Dom Virgílio do Carmo, ohin, iha konferénsia imprensa ne’ebé hala’o iha Kámara Ekleziástika Lesidere, Dili. Arkidioseze Dili mós fó nia konfiansa tomak ba iha autoridade judisiál no polisiál estadu nian, inklui mós sira hotu ne’ebé envolve iha investigasaun Eiz Padre Dashbach nia kazu.

Dili, 04 Fevereiru 2021: Primeiru-Ministru Taur Matan Ruak informa katak Governu sei foti desizaun atu sosa vasina kontra Covid-19 hafoin Komisaun Interministeriál ba Planu Vasinasaun Nasionál Kontra Covid-19 halo tiha aprezentasaun ba Konsellu Ministru iha loron kuarta semana oin kona-ba vasina kontra Covid-19. “Aprezentasaun sei halo iha kuarta oin mai. Tanba ne’e Governu seidauk hasai desizaun maibé provavelmente ho aprezentasaun iha kuarta-feira tuir mai, bele hetan ona informasaun ne’ebé ajuda Governu halo desizaun atu sosa vasina ba ita-nia rain,” Primeiru-Ministru hateten ohin (04/02) iha Palásiu Prezidensiál Dili, hafoin hasoru malu ho Prezidente Repúblika Francisco Guterres Lú Olo. Enkuantu Komisaun Interministeriál ne’ebé asume responsabilidade ida ne’e harii rasik hosi Primeiru-Ministru iha 12 Janeiru liubá no lidera hosi Vise Primeira-Ministra Armanda Berta.

Dili, 06 Outubru 2020 – Komisáriu Komisaun Anti Korupsaun (sigla portugés CAC) Sergio Hornai informa katak númeru atuál dadus kazu krime korupsaun ne’ebé CAC investiga ona hosi Janeiru to’o Setembru 2020 ne'e hamutuk 44. Informasaun ne’e Komisáriu Sergio hato’o ba Prezidente Tribunál Rekursu Deolindo dos Santos, iha Edifisiu Tribunál Rekursu Kaikoli, Dili, durante audiénsia kortezia Senior Management CAC nian, segunda ne’e (05/10).  “Hakarak informa ba Sua Exselénsia Prezidente (Tribunál Rekursu), hosi fulan Janeiru to’o mai agora (Setembru) investiga ona kazu (korupsaun) hamutuk 44. Konserteza informasaun substánsia labele divulga mais nu’udar informasaun jenériku ba Sua Exselénsia,” informa Sergio Hornai. Hosi kazu 44 ne’e, totál kazu pendente 2019 nian hamutuk 17, no relatóriu finál ba kazu pendente 2019 nian hamutuk 13. Kazu pendente 2019 nian ne’ebé oras ne’e investiga hela hamutuk 4.

Dili, 06 Outubru 2020 - Iha reuniaun nível altu hodi komemora no promove loron internasionál ba Eliminasaun Totál Arma Nukleár, Ministra Negósiu Estranjeiru no Kooperasaun (MNEK) Adaljiza Magno reprezenta Timor-Leste hodi afirma Timor-Leste nia komitmentu no apoiu tomak ba eliminasaun Arma Nukleár. Liuhosi vídiu gravadu iha sexta liubá (02/10), iha reuniaun nível altu ne’e Adaljiza Magno hato’o mós apelu ba Estadu hotu-hotu atu garante koletivamente realizasaun mundu ida seguru liu, protejidu no livre hosi Arma Nukleár sira, hodi prezerva existénsia hosi umanidade no garante jerasaun sira iha futuru bele moris iha dame no armonia. Ministra ne’e mós kompromete katak Timor-Leste sei partisipa no kontribui iha diskusaun iha tinan oin mai kona-ba Eliminasaun Arma Nuklear.

Dili, 06 Outubru 2020 – Iha loron daruak hosi Diskusaun OJE 2020 iha Espesialidade ne’ebé realiza ohin, Parlamentu Nasionál aprova Proposta Lei Orsamentu Jerál Estadu (OJE) 2020 iha Espesialidade ba órgaun governativa sira hamutuk 9. Órgaun governativa hirak ne’ebé hetan aprovasaun hosi Parlamentu Nasionál ba nia montante orsamentu hosi OJE 2020 mak hanesan Ministériu Negósiu Estranjeiru no Kooperasaun ho totál orsamentu $20.746.000, Ministériu Saúde ho totál orsamentu $42.716.000, Ministériu Edukasaun, Juventude no Desportu ho totál orsamentu $67.544.000, Sekretáriu Estadu Juventude no Desportu nia orsamentu ho totál orsamentu $2.857, Ministériu Ensinu Superiór, Siénsia no Kultura ho totál orsamentu $3.044.000, no Sekretáriu Estadu Arte no Kultura ho totál orsamentu $1.133.000. Hosi aprovasaun hirak ne’e, sei iha alterasaun ba montante balu relasiona ho aprovasaun proposta alteração sira hosi Parlamentu Nasionál.

Dili, 06 Outubru 2020 - Prezidente Repúblika Francisco Guterres Lú Olo promulga ona Dekretu-Lei kona-ba medida apoiu ba família vulnerável sira liuhosi sesta bázika. Ho aprovasaun ne’e, sei fó dalan ba Governu liuhosi Ministériu Koordenadór ba Asuntu Ekonómiku atu fó apoiu ba uma-kain sira ho forma sesta bázika, nu’udar medida kurtu prazu nian ne’ebé Governu trasa iha Planu Rekuperasaun Ekonómika. Medida apoiu liuhosi sesta bázika ne’e, sei fahe ba membru ida-idak iha uma-kain sira iha fulan Novembru no Dezembru 2020. Montante orsamentu ba sesta bázika mak ho valór $25 kada fulan ba membru ida-idak iha uma-kain, ba fulan Novembru ho Dezembru. Konsellu Ministru aprova Dekretu-Lei ne’e iha 23 Setembru 2020, nu’udar medida ba Planu Rekuperasaun Ekonómika tuir Rezolusaun Governu númeru 28/2020, 19 Agostu.

Dili, 06 Outubru 2020: Komemora loron mundiál Profesór sira nian ne’ebé monu iha 5 Outubru, Primeiru-Ministru Taur Matan Ruak hato’o nia parabéns liuhosi mensajen ba Profesór hotu-hotu hodi hateten katak Profesór sira mak erói loloos ne’ebé la hetan rekoñesimentu. “Profesór sira nu’udar erói verdadeiru no erói sein rekoñesimentu ne’ebé dedika sira-nia enerjia tomak hosi loron ba loron hodi atura no molda karáter estudante sira nian hodi sai ema ne’ebé edukadu no iha valór ba ita-nia sosiedade no sai ema ne’ebé útil ba nia povu no nasaun. Profesór sira mós nu’udar pilár importante ne’ebé transforma mundu”, Primeiru-Ministru hateten iha nia mensajen. Nune’e, Primeiru-Ministru hato’o obrigadu wa’in ba professor sira hotu ne’ebé dedika an ho pasiénsia, persisténsia, responsabilidade no kariñu ne’ebé sira hatudu ona liuhosi hanorin hodi prepara rekursu umanu ba nasaun.

Dili, 07 Outubru 2020 – Sekretáriu Estadu Ambiente (SEA) hamutuk ho Permatil, realiza atividade Perma-Youth Training Camp 2020, iha tersa ne’e (06/10), iha Dare, ho objetivu hodi halo Debu iha foho lolon Dare nian atu konserva bee no halo kaptasaun udan been iha foho lolon refere iha tempu udan. Líder Máximu SEA Demetrio de Carvalho, ne’ebé partisipa mós iha atividade ne’e, iha nia intervensaun hateten, atividade ne’e presiza apoiu hosi ema hotu ne’ebé hadomi rai ida ne’e tanba bee direitu ba ema hotu nian. Demetrio hatutan, "ita hotu iha direitu atu hetan bee iha tempu agora no mós ba ita-nia jerasaun tuir mai, la’os ba agora ne’e de’it maibé jerasaun ba Jerasaun”. Diretór ezekutivu Permatil Ego Lemos hateten, kada tinan Timor-Leste hetan bee maibé, bee ne’e suli hotu ba tasi tanba la halo kaptasaun iha fatin barak, maibé wainhria halo kaptasaun ba bee, rai ne’e sei buras ai-horis mós sei moris mesak. Iha atividade ne’e Permatíl mós fó treinamentu ba joven sira kona-ba oinsá atu halo kaptasaun no konserva bee iha foho lolon.

Dili, 07 Outubru 2020 – Asosiasaun ba Prevensaun Tortura (APT) lansa kooperasaun ho Timor-Leste liuhosi Ministériu Justisa (MJ) no Provedoria ba Direitu Umanu no Justisa (PDHJ), kona-ba inisiativa inovativa hodi kombate tortura no fasilita prevensaun ba tortura iha Timor-Leste. Kooperasaun ne’e halo liuhosi serimónia asinatura Memorandu Entendimentu (MoU), ne’ebé realiza iha tersa ne’e ((06/10). Líder MJ Manuel Cárceres da Costa hateten, “intensaun prinsipál hosi serimónia asina MoU ne’e, atu haree politika ida hodi implementa para ita halakon tortura, ho nune’e, persiza politika ida, depois foti konsensializasaun ba ita-nia sidadaun sira hotu liuliu ba maluk sira iha quarda prizionais sira ne’ebé loro-loron moris hamutuk ho maluk sira iha prizaun laran”. Tuir Provedora PDHJ, Jesuina Ferreira Gomes, iha nia diskursu hateten mós katak ida ne’e nu’udar kooperasaun foun ida iha Timor-Leste hodi fortalese esforsu nasionál iha prevensaun ba tortura no mal trata.

Dili, 07 Outubru 2020 – Sekretáriu Estadu Ambiente (SEA) Demetrio de Carvalho, husu ba Ministériu relevante atu implementa lisensa kona-ba edifísiu ida nia konstrusaun tenke tuir padraun hodi prevene ema hotu hosi dezastre hanesan rai-nakdoko ne’ebé bele hamonu edifísiu hodi hamate ema. “Tamba daudauk ne’e seidauk iha Prosedimentu ba konstrusaun sira mak halo tuir, hanesan iha Hudi-laran uma sira konstrui uma sira uza soldadura no tau materiál todan iha leten wainhira rai-nakdoko sei monu no sei rezulta ema sai vitima”, SEA hatutan. Demetrio de Carvalho hato’o ida ne’e wainhira halo abertura ba Workshop Nasionál kona-ba Redusaun Risku Dezastre iha Setór Governu, Ajénsia no Sosiedade Sivíl, ne’ebé hala’o ohin, iha Salaun João Paulo Komoro, Dili. “Tinan hirak liubá iha akontesementu rai-nakdoko iha Haiti ho 7,6 scale richer hamate Prezidente Haiti mós sai vítima iha Dezastre ne’e tanba nia fatin servisu edifisiu monu tanba ne’e husu wainhira halo dezenvolvimentu tenke ho kuidadu didi’ak, wainhria laiha preparasaun buat hotu sei la di’ak”, Demetrio hakle’an liu tán nia ezijénsia ne’e ho ezemplu.

Dili, 07 Outubru 2020 – Liuhosi konferénsia imprensa ne’ebé hala’o ohin, Koordenadór Jerál Interinu Covid-19, Nilton do Carmo da Silva, informa katak pasajeiru ho idade 39, sexu mane, ne’ebé halo viajen hosi Jakarta, no teste pozitivu iha 23 Setembru liubá hodi baixa iha Sentru Izolamentu Vera-Krúz ne’e rekuperadu hikas ona. Ho rezultadu refere, oras ne’e laiha kazu ativu ruma, tanba ne’e, Timor-Leste livre fali ona hosi moras Covid-19. “Teste Swab ne’ebé halo iha loron 2 Outubru hatudu rezultadu negativu. Tanba ne’e mak ohin loron, hakarak deklara ba públiku katak, pasiente refere sei alta iha loron ohin, hodi bele incorpora ba iha família, maibé nafatin tenke kumpre auto-kuarentena ba loron 14”, informa Nilton. Nilton mós informa katak Ministériu Saúde sei hein hela rezultadu teste Covid-19 hamutuk 272.

Dili, 07 Outubru 2020 – Ekipa konjunta ne’ebé kompostu hosi Provedoria ba Direitu Umanu no Justisa (sigla portugés PDHJ) no Komisaun Anti Korupsaun (sigla portugés CAC), inklui mós Inspesaun Jerál Estadu (IJE) no Komisaun Funsaun Públika (KFP), halo inspesaun surpreza ba Ospitál Nasionál Guido Valadares (sigla portugés HNGV), iha tersa ne’e (6/10). Atuál Provedór Adjuntu ba Área Governasaun Di’ak, José Soares Cristovão, konfirma katak ekipa konjunta marka prezensa iha HNGV hodi halo inspesaun tanba iha keixa balu hato’o hosi médiku na’in-9 ne’ebé servisu iha HNGV nu’udar funsionáriu parmanente iha Diresaun Paediatra, katak mosu iregularidade abuzu ba podér hosi Diretór Ezekutivu HNGV nia desizaun iha fulan rua liubá kona-ba halo destakamentu ba médiku hirak ne’e hodi ba fali iha Ministériu Saúde maibé la ho justifikasaun klaru, ne’ebé la tuir prosesu administrativu balu. “Ami nia papél vizita ne’e atu mai buka tuir hodi hatene motivu saida mak tranfere sira no buka fó solusaun tuir keixa ne’e tebes ka lae”, dehan José Soares Cristovão.

Dili, 06 Outubru 2020 – Diretór Ezekutivu Sentru Nasionál Chega! (sigla portugés CNC) Hugo Maria Fernandes apela ba timoroan tomak, no mós ba membru F-FDTL sira hotu atu aprende hosi konflitu interna entre timoroan ne’ebé akontese iha pasadu hodi labele repete tán no labele komete aktu violentu hanesan Militár Indonézia halo iha tempu okupasaun Indonézia. Diretór CNC hato’o liafuan hirak ne’e iha Formasaun ba membru F-FDTL sira kona-ba Direitu Umanu, ne’ebé hala’o iha tersa ne’e (06/10), iha Kuartél Jerál no Unidade Polísia Militár Tranzitóriu, Kintál-boot, Dili. Hugu Fernandes kontinua ko’alia hodi enkoraja membru F-FDTL sira atu tenke sai Forsa Defeza Profisionál hodi asegura nune’e hahalok violentu sira ne’ebé akontese iha pasadu ne’e labele repete tán.

Dili, 04 Fevereiru 2021 – Komandante Jerál Polísia Nasionál Timor-Leste (PNTL) Faustino da Costa husu ba uma-kain afetadu hamutuk 11 iha área konstrusaun edifísiu PNTL Kaikoli, Dili, atu hamamuk ona fatin nune’e kompañia bele kontinua prosesu konstrusaun. “PNTL instituisaun estadu, ne’e ita hotu nian tanba ne’e husu ba familia ne’ebé afetadu atu koopera no simu kompensasaun ne’ebé Estadu fó nune’e bele kontinua prosesu konstrusaun,” Faustino informa ohin (04/02) iha Palásiu Prezidensiál, Dili, hafoin enkontru ho Prezidente Repúblika Francisco Guterres Lú Olo. Nia esplika, uma-kain afetadu sira hetan ona ultimatum loron 30 dala rua atu hamamuk fatin refere maibé seidauk hamamuk. “Agora fó tán loron 10 ikus atu sira husik fatin ne’ebá ka sira prontu atu simu apoiu ne’ebé Estadu desidi,” nia akresenta.

Díli, Sesta-Feira, 31 Maiu 2019 – Hare’e ba perigozu husi impaktu uza tabako ka fuma, Sekretariu Estadu Juventude no Desportu (SEJD), Nelio Isaac Sarmento husu ba juventude sira atu hado’ok an hosi tabaku. Sekretariu Estadu esplika, impaktu fuma tabaku laos deit fo perigozu ba ema ne’ebe fuma, maibe ba sira ne’ebe la fuma wainhira besik ema ida fuma mos bele hada’et moras ne’ebé impaktu husi tabaku nian. “Ita nia nasaun ida ne’e maioria ita nia populasaun ne’e ho idade kiik ne’ebe konsumu tabaku ka fuma tabaku. Koalia kona-ba futuru, se ita la hahu agora ho kuidadu ita nia a’an rasik, oinsa mak ita koalia mak hau ne’e Timor oan?” dehan Nelio Isaac Sarmento iha nia deskursu ba loron mundial laiha tabako, Sexta, 31 Maiu 2019, iha Resintu SEJD Marjinal Largo de Lecidere, Dili. Tuir sekretariu estadu, Timor-Leste presiza ema ne’ebe produtivu atu partisipa iha prosesu dezemvolvimentu nasional. “Hahu agora kuidadu ita nia saude, tamba kauza husi sigaru bele hamosu moras ida mak tafui ran, moras pulmaun no moras sira seluk. Ne’e tamba sa, tamba ita nia joven sira ne’e hahu la kuidadu nia saude, oinsa mak ita bele forte, tamba sa mak ita bele garantia ita nia saude, joven sira hahu agora kuidado ita nia saude no moris saudavel atu kontribui ba dezemvolvimentu nasional Timor- Leste nian,” dehan Nelio Isaac Sarmento. Komemorasaun Loron Mundial Laiha Tabako ne’e organiza hosi Ministeriu Saúde kopera hamutuk ho Organizasaun Mundial Saúde no Polisia Nasionál Timor-Leste (PNTL) ho prezensa husi estudante Eskola Sekundaria Nobel da Paz no Universidade Nasional Timor Lorosa’e (UNTL) husi Fakuldade Medisina Jeral. Iha komemorasaun ne’e mos halo konsulta gratuita ba moras tensaun no matan.

Vikeke, 07 Outubru 2020 – Institutu Petróleu no Jeolojia (sigla portugés IPG) liuhosi Unidade Risku Jeolójiku no Unidade Hidrojeolójiku, halo estudu identifikasaun ba rekursu bee no rai-halai iha área aldeia haat nian mak Uma-Ana-Iko, Liamida, Uairio no Kai-Uai, iha suku Ossú de Cima, munisípiu Vikeke. Estudu identifikasaun ne’e hala’o bazeia ba pedidu hosi Xefe suku Ossú de Cima. Objetivu Prinsipál hosi estudu ka peskiza refere mak atu identifika rekursu bee ne’ebé disponível iha área mensionadu atu haree nia estimasaun ba potensialidade hodi fornese bee ba komunidade hosi aldeia haat ne’e atu konsumu. Ekipa mós halo estudu hodi identifika área sira ne’ebé iha risku ba rai-halai bazeia ba kondisaun Jeolójiku no tipu hosi rai sira iha área peskiza, hodi bele hatene oinsá minimiza risku ne’ebé posivelmente afeita ba komunidade sira. Peskiza ne’e hala’o durante semana rua hahú hosi 28 Setembru to’o 11 Outubru 2020. Atividade peskiza ida ne’e iha apoiu máximu hosi Polisia Komunitáriu Suku Ossú de Cima, komunidade sira no Autoridade Lokál liuliu Xefe Aldeia no Xefe Suku.

Dili, 07 Outubru 2020 - Polisia Nasionál Timor-Leste (PNTL) hala’o workshop kona-ba Swot Analysis no Tree Analysis durante loron rua, hahú hosi 07 to’o 08 Outubru 2020, hodi ko’alia kona-ba planu no programa ba implementasaun misaun no vizaun atu dezenvolve Tránzitu no Polisiamentu Komunitária. Segundu Komandante Jerál PNTL Komisáriu Mateus Fernandes, iha Timor Plaza, Komoro, ohin (07/10), hateten, análize rua ne’e atu mellora liu tán hanoin no vizaun hirak ne’ebé Komandante munisipiu sira iha, liuliu kona-ba Tránzitu no Polisia Komunitária atu nune’e bele minimiza problema saida de’it iha komunidade relasiona ho parte rua ne’e nia knaar. “Ha’u husu ba Komandante munisipiu sira, Tránzitu no Polisia Komunitária atu partisipa ativu hodi halo planu ne’ebé di’ak, oinsá implementa, identifika programa , misaun no vizaun no nune’e wainhira ita hatama ita-nia planu, na’i-ulun sira bele entende,” Segundu Komandante Jerál PNTL hatutan tán.

Dili, 29 Abril 2021 – Konsellu Ministru hala’o reuniaun ohin (29/4) iha Palásiu Governu, Dili, no aprova projetu Rezolusaun Governu nian hodi renova impozisaun Serka Sanitária iha munisípiu neen (6) mak hanesan Ainaru, Baukau, Dili, Ermera, Kovalima no Vikeke, ba loron 14 tán to’o 16 Maiu 2021 ho oras 23:59. Liuhosi projetu Rezolusaun refere, Governu mós aprova impozisaun Serka Sanitária iha munisípiu tolu (3) tán, mak hanesan Lautén, Likisá no Manufahi, to’o 16 Maiu 2021 ho oras ne’ebé hanesan mós. Nune’e, Governu kontinua bandu sirkulasaun ema nian entre munisípiu hirak ne’e no sirkuasaun administrative sira seluk, exetu iha kazu sira ho fundamentu forte tanba razaun seguransa públika, saúde públika, asisténsia umanitária, manutensaun hosi sistema abastesimentu públiku, ka razaun seluk ne’ebé presiza atu hala’o ba interese públiku.

Dili, 07 Outubru 2020 – Sekretariadu Komisaun Funsaun Públika (KFP) liuhosi Diresaun Nasionál Forsa Traballu no Mobilidade iha Funsaun Públika, hamutuk ho Ministériu Saúde (MS), ohin, fó teste eletróniku iha salaun Aikurus, Binani, KFP, ba profisionál saúde no tékniku aliadu sira ne’ebé kompete ba vaga 9 hosi MS. Kandidatu hamutuk na’in-153 ne’ebé mak tuir teste eletróniku ba vaga 9 hosi MS ne’e. Kandidatu 153 ne’e kompostu hosi feto na’in-68 no mane na’in-85. Área espesialidade hosi vaga refere hamutuk 163 ne’ebé kandidatu sira konkore ba, mak hanesan Tékniku Analista ho vaga 39, Tékniku Farmásia vaga 40, Tékniku Radiolojia vaga 21, Tékniku Fizioterapia vaga 17, Tékniku dentária vaga 37, Tékniku Eletromédiku Juniór B1 vaga 1, Tékniku Eletromédiku Juniór A1 vaga 1, Medical Record vaga 1, no Nutrisionista vaga 6.

Dili, 07 Outubru 2020 - Iha audiénsia ho Prezidente Repúblika Francisco Guterres Lú Olo, Xefe Estadu Maiór Jenerál FALINTIL-Forsa Defeza Timor-Leste (F-FDTL) Lere Anan Timur informa katak, nia preokupa tebes ho membru Polísia Nasionál Timor-Leste (PNTL) ne’ebé viola regra hodi envolve an iha atividade ilegál iha fronteira. Lere Anan Timur hateten katak númeru sidadaun tama no sai hosi fronteira ilegalmente aumenta tanba membru PNTL balu mak fasilita. “Halo seguransa mak viola fali regra. Komandante no ajente balu fasilita. Balu hasai ona no transfere ba parte Lorosa’e”, Lere Anan Timur informa, ohin, iha palásiu prezidensiál. Xefe Estadu Maiór Jenerál F-FDTL mós nafatin husu ba sidadaun sira atu konsiente kona-ba impaktu hosi moras Covid-19 ba família no komunidade tanba bele hada’et moras ho lalais no hamate ema barak.

Dili, 08 Outubru 2020 – Sekretáriu Estadu Juventude no Desportu (SEJD) Timor-Leste, Abrão Saldanha hala’o sorumutu virtuál ho Sekretariadu Jerál Komunidade Paíz Lian Portugés (sigla portugés CPLP) nian, liuhosi plataforma online, hodi ko’alia kona-ba preparasaun ba enkontru Konsellu Ministru CPLP ba Desportu no Juventude no mós jogu CPLP. Enkontru virtuál ne’ebé hala’o iha kuarta ne’e (07/10), Sekretáriu Jerál Desportu CPLP, Vitor Pataco propoin atu hala’o reuniaun Konsellu Ministru Juventude no Desportu CPLP nian iha tinan ida ne’e nia laran. Kona-ba jogu CPLP, Abrão Saldanha hateten katak, “seguru liu atu hala’o jogu CPLP ho di’ak no susesu mak Timor-Leste propoin atu adia jogu CPLP ba tinan-2022”.

Dili, 08 Outubru 2020 – Reitór Universidade Nasionál Timor Lorosa’e (UNTL), Francisco Miguel Martins, asina nota entendimentu (sigla inglés MoU) ho Diretór CARE International iha Timor-Leste, Peter Goodfellow, iha kuarta ne’e (07/10), iha UNTL. Objetivu hosi MoU ne’e mak UNTL atu halo kooperasaun ho CARE International hodi bele apoia UNTL nia finalista sira ne’ebé preparadu atu hala’o sira-nia Estájiu Servisu Sosiál (ESS), liuhosi CARE International nia programa Edukasaun no Nutrisaun. “Ohin asina MoU entre UNTL ho CARE International, liuliu atu fó kapasitasaun ba estudante sira, tanba sira mak sempre halo estájiu no servisu sosiál iha lokál remota, nune’e CARE International haree ba UNTL nia poténsia, entaun servisu hamutuk hodi promove mós sira-nia programa”, Reitór UNTL informa. Diretór CARE International hateten, akordu ne’e ho intensaun atu hadi’a kualidade Edukasaun, Igualdade Jéneru, Saúde Públiku no seluk tán iha área remota sira. Peter mós hatutan katak programa ne’e implementa iha Fakuldade Siénsia Sosiál, Departamentu Dezenvolvimentu Komunitáriu (DDK) no Kursu Baixarelatu Inkluzaun Komunitáriu Sosiál, ne’ebé daudauk ne’e formadór sira hosi CARE International fó hela formasaun ba finalista sira ne’ebé preparadu atu ba estájiu.

Dili, 07 Outubru 2020 – Deputada Bankada Kongresu Nasionál ba Rekonstrusaun Timor-Leste (sigla portugés CNRT), Virginia Ana Belo kestiona kona-ba asesór balu Ministériu Agrikultura no Peska (MAP) nian ne’ebé ho de’it nível edukasaun sekundáriu maibé simu saláriu $5.000 kada fulan. “Problema ba ami mak ne’e, iha asesór balu ho nível edukasaun SMA (Sekundáriu), simu $5.000, ida ne’e mak ami nia problema. Ida ne’e mak ita dehan gastus ne’e, ha’u husu esplikasaun ba ida ne’e”, Virginia Ana Belo kestiona, iha kuarta ne’e, iha Parlamentu Nasionál, wainhira halo diskusaun loron datoluk ba Orsamentu Jerál Estadu (OJE) 2020 iha Espesialidade. Nune’e, Deputadu Bankada Partidu Demokrátiku (PD), Adriano do Nascimento hateten katak se kestaun hosi Bankada CNRT ne’e loos duni, hatudu katak MAP halo insultu boot ida ba komunidade akadémiku sira. Hatán ba ida ne’e, Ministru MAP Pedro dos Reis husu Deputadu sira atu hakat rasik hodi ba halo justifikasaun molok halo deklarasaun iha Parlamentu Nasionál.

Dili, 08 Outubru 2020 – Sekretáriu Estadu Ambiente Demetrio de Carvalho, hamutuk ho Sekretáriu Estadu Protesaun Sivíl Joaquim Gusmão no Sekretáriu Estadu Peska Elidio de Araújo, inklui estudante sekundáriu Loyola no komunidade sira iha Ulmera, kuda ai-parapa oan hamutuk 700 ne’ebé prepara hosi grupu Habelun. Iha atividade ne’e, Demetrio de Carvalho husu ba komunidade sira liuliu iha Ulmera atu kontinua konserva ai-parapa sira ne’ebé mak kuda ona iha área kosteira hodi satan laloran wainhira baku maka’as mai li’ur. Demeterio Carvalho hato’o ida ne’e, wainhira halo intervensaun iha atividade ne’ebé  realiza ohin, iha Ulmera, Likisá. SEA mós husu atu labele buka ular-oan iha ai-parapa nia hún, nune’e minimiza ai-parapa mate. Atividade refere realiza hodi komemora loron mundiál redusaun risku dezastre ne’ebé sei monu iha 13 Outubru.

Dili, 08 Outubru 2020 – Parlamentu Nasionál, ohin, aprova ona Proposta Orsamentu Jerál Estadu (OJE) 2020 hosi Governu iha finál globál, ho votu a favór 43, kontra 21 no abstensaun 1. Molok hakat ba votasaun finál globál, Deputadu sira halo uluk aprovasaun ba artigu hirak ne’ebé seidauk hetan aprovasaun, hahú hosi artigu 22 no termina iha artigu 27 ne’ebé regula kona-ba entrada iha vigór. Hafoin votasaun finál globál, Prezidente Parlamentu Nasionál Aniceto Guterres Lopes informa kedas ba Komisaun C hodi halo redasaun finál no haruka ba gabinete Prezidente Parlamentu no envia ba Prezidente Repúblika hodi halo promulgasaun.

Dili, 08 Outubru 2020 – Governu Japaun liuhosi Ajénsia Internasionál ba Kooperasaun Japaun (sigla inglés JICA), entrega apoiu fasilidade prevensaun Covid-19 ba Fakuldade Enjeñaria, Siénsia no Teknolojia (FEST), Universidade Nasionál Timor-Lorosa’e (UNTL). Fasilidade hirak ne’ebé JICA apoia ba FEST-UNTL mak hanesan fatin fase liman unidade 3 hamutuk ho tanke bee nian 3, máskara hena 3000, thermoscanner unidade 10, sasán ijiéniku oin 10 hanesan sabáun fase liman masa 300, líkidu fase liman masa 600, deterjente líkidu masa 50, kontentór dezinfetante 20, bayclin masa 50, lixeira boot 5 no ki’ik 50, plástiku tau fo’er hamutuk pakote 600, tesidu hamoos liman kaixa 600 no tesidu ba hariis-fatin nian hamutuk pakote 200. “Tanba sá mak (JICA) suporta ekipamentu ka fasilidade sira ne’e mai? Tanba ita la hatene wainhira de’it mak sei remata inimigu invizível mundiál ida ita bolu naran Covid-19 ne’e. Tanba ida ne’e mak Japaun ho interese tebe-tebes para atu prevene ita, joven sira ezemplu joven sira ne’ebé mak ita hakiak iha instituisaun ida ne’e (UNTL), tanba joven sira mak futuru”, dehan Reitór UNTL Francisco Miguel Martins, ohin, iha Kampuz FEST-UNTL, Hera, Dili. Fasilidade hirak ne’e ho valór orsamentu kuaze $14.000. JICA mós husu ba Superiór FEST nian atu enkoraja membru hotu-hotu hodi kuida ekipamentu sira ne’e ho di’ak nune'e bele uza ba tempu naruk.

Dili, 08 Outubru 2020 – Arkidioseze Metropolitanu Dili, Dom Virgílio do Carmo da Silva, hamutuk ho Governante balu, lia-na’in no komunidade sira, iha tersa ne’e (06/10), halo serimónia tara-bandu iha sítiu Turizmu Na’in-Feto Ramelau. Objetivu hosi tara-bandu ne’e mak atu proteje fatin turizmu refere hosi hahalok soe fo’er arbiru, taa ai, sunu rai, no mós hahalok bandalizmu sira seluk, nune’e, bele mantéin sítiu Na’in-Feto Ramelau atu atrai vizitante lokál no internasionál. Vise Ministra Turizmu Komunitáriu no Kulturál, Inácia da Conceição Teixeira ne’ebé partisipa mós iha serimónia tara-bandu ne’e, apela ba joven sira atu labele kontra tara-bandu ne’e. “Apela ba joven sira katak wainhira naroman no kultura hamutuk di’ak liu mak lalika koko nia forsa tanba ha’u espera katak tara-bandu ne’e hanesan faze ikus ona hodi fó atensaun ba ita hotu-hotu katak ita la’os mai halulik de’it iha fatin ne’e maibé ita mós mai halulik ita-nia neon no ita-nia fuan katak se ita hakarak promove fatin ne’e nu’udar fatin turizmu, ita tenke promove nia sagradu no nia lulik”,  Inácia informa.

Dili, 08 Outubru 2020 – Diretór Jerál Sekretáriu Estadu ba Igualidade no Inkluzaun (SEII) Armando da Costa reprezenta SEII, hamutuk ho Komisária ba Komisaun Direitu Labarik Maria Barreto, Prezidente Konsellu Imprensa Virgilio da Silva Guterres, Country Director Plan International,  reprezentante mídia nasionál no reprezentante estudante feto, ohin, halo abertura ba serimónia selebrasaun Loron Internasionál ba Labarik Feto. Iha sesaun abertura ne’e, Diretór Jerál SEII hateten, "Lori SEII nia naran hakarak kongratula ba labarik feto sira hotu ne’ebé tinan ida ne’e selebra loron mundiál ba labarik feto. Hakarak apresia mos ba komisaun ne’ebé organiza eventu ida ne’e husi Plan Internasionál Timor Leste, Komisaria direitu labarik no mós parte hotu bele realiza atividade ida ne’e. Haree ba tema labarik feto ho igualdade freedom online, ha’u foti pontu 2 importante tuir ha’u nia pontu de vista. Ida, mídia online sira hanesan espasu no oportunidade ida boot tebes ba labarik feto sira atu bele dezenvolve an iha kontekstu siénsia no iha kontekstu oioin hanesan negósiu online hodi bele fó benefisiu ba an rasik no ba ema seluk. Rua, Iha mós risku wainhira utiliza mídia sosiál mak labarik feto sira bele sai vitima hosi parte seluk ne’ebé utiliza sala mídia sosiál hodi sai bareira ba ita atu hasoru no atu jere risku sira ne’e”. Loron Internasionál ba Labarik Feto ne’e tuir loloos kada tinan sempre komemora iha 11 Outubru, maibé iha tinan ida ne’e Timor-Leste komemora hikas iha 8 Outubru 2020.

Dili, 08 Outubru 2020 – Polísia Nasionál Timor-Leste (PNTL) Baukau hahú konsolida juventude Baukau hodi hametin unidade, amizade no dame atu nune’e komunidade bele moris iha ambiente ne’ebé seguru. Komandante PNTL munisípiu Baukau Superintendente Xefe Armando Monteiro hateten, “agora ita iha faze konsolidasaun joventude ligadu ho problema no konflitu entre joventude ne’ebe akontese iha pasadu tanba ne’e liu husi kordenasaun no komunikasaun ho lider komunitaria, veteranus, Intelektual, joventude no organijasaun Arte Marsiais no Rituais iha faze reuniaun oinsa atu kria ekipa TaskForce ida halo kampana paz ho finalidade maka halo konsolidasaun deklarasaun kompromisiu dame ne’ebe sei halo iha tempu badak”, Nia hato’o informasaun ne’e hafoin partisipa iha Workshop kona-ba Swot Analysis no Tree Analysis ne’ebé PNTL realiza iha kuarta ne’e (07/10), iha Timor Plaza, Dili. Komandante ne’e  mós hateten katak nia tau ona iha nia ajenda, kona-ba programa Estabelesimentu Konsellu Polisiamentu Komunitária (KPK) iha suku 45 ne’ebé mak seidauk nune’e autoridade seguransa bele servisu hamutuk ho komunidade hodi hametin seguransa no estabilidade hahú hosi suku to’o munisipiu.

Dili, 08 Outubru 2020 – Hafoin konklui debate Proposta Orsamentu Jerál Estadu (OJE) 2020 hosi Governu, ne’ebé pasa ho votu a favór 43 iha Parlamentu Nasionál (PN) ohin, Xefe Governu Taur Matan Ruak hateten, nia sente haksolok tebes tanba finalmente OJE 2020 aprovadu. Aproveita biban ne’e, Xefe Governu agradese mós ba PN no Bankada sira.  “Ha’u kontente loos, tanba finalmente Orsamentu Jerál Estadu 2020 pasa iha finál globál iha Parlamentu nasionál, tanba ne’e hodi VIII Governu Konstitusionál nia naran hakarak agradese ba Prezidente Parlamentu Nasionál, Meja Parlamentu Nasionál nian, distintu no distinta deputadu sira en espesiál ba Bankada Governu nian ne’ebé apoia Governu”, deklara Xefe Ezekutivu iha entrevista ho jornalista hafoin remata votasaun finál. Xefe Governu la haluha agradese mós ba Bankada opozisaun sira-nia kontribuisaun pozitivu durante iha debate OJE 2020 hosi jeneralidade to’o mai espesialidade. Governu rejista preokupasaun pozitivu sira hodi tulun governante sira mellora empeñamentu governasaun.

Dili, 08 Outubru 2020 – Prezidente Estadus Unidus Amérika (EUA), Donald Trump hateten katak virus corona ne’ebé infekta nia ne’e nu’udar ‘Maromak nia Bensaun’ ida ne’ebé eduka nia hodi uza ai-moruk potensiál atu rekupera. Afirmasaun ne’e Trump temi liuhosi vídeo gravadu ida iha kuarta ne’e (7/10), iha Rose Garden, White House, EUA, ne’ebé manda iha konta ofisiál twitter. “Ha’u hanoin ida ne’e nu’udar Bensaun Maromak nian. Ida ne’e Bensaun veladu”, dehan Trump, hodi refere ba nia esperiénsia kona-ba simu kombinasaun esperimentál ai-moruk ne’ebé fó hosi Médiku Sentru Militár Nasionál EUA, wainhira nia pozitivu Covid-19. CNN Indonézia haktuir, Donald Trump rekuperadu no fila hikas ona hodi kontinua nia knaar iha White House, iha segunda ne’e (5/10).

Dili, 08 Outubru 2020 – Sekretáriu Estadu ba Komunikasaun Sosiál (SEKOMS) Merício dos Reis Akara, apela ba Sentru Formasaun Téknika iha Komunikasaun (sigla portugés, CEFTEC) atu fó prioridade ba elaborasaun no implementasaun planu estratéjiku sira nune’e bele atinje objetivu prinsipál SEKOMS nian ne’ebé hakarak transforma CEFTEC ba Institutu Profisionál ida. SEKOMS hato’o apelu ne’e wainhira halo abertura ba workshop ne’ebé organiza hosi CEFTEC, ohin (08/10), iha Sentru Formasaun Tibar. Wokshop ne’ebé sei hala’o durante loron rua ne’e ho intensaun atu partilla hanoin hamutuk hodi prodúz planu estratéjiku ba estabelesimentu futuru Institutu Nasionál Formasaun Jornalista Timor-Leste. SEKOMS mós husu funsionáriu CEFTEC atu partisipa máximu iha workshop ne’e hodi fó susesu ba elaborasaun planu estratéjiku CEFTEC nian no husu ba CEFTEC ne’e atu ezekuta planu estratéjiku sira tuir orsamentu ne’ebé iha.

Dili, 08 Outubru 2020 – Komandante Jerál Polísia Nasionál Timor-Leste (PNTL) Faustino da Costa informa katak, PNTL hatama osan hamutuk $32.480 ba kofre estadu. Osan ne’e hetan hosi multa ne’ebé PNTL aplika ba kazu violasaun regra tránzitu hamutuk 1.355 iha fulan Setembru tinan 2020 nian. Faustino da Costa hato’o informasaun refere, ohin (08/10), hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Komandante Jerál hatutan, iha fulan Setembru ne’e PNTL realiza pasa revista dala-178. Nune’e, atu halo prevensaun ba asidente no promove konduta di’ak hodi respeita regra tránzitu, PNTL kontinua realiza pasa revista ba transporte sira.

Baukau, 16 Dezembru 2020 - Kompañia Acelda ne'ebé lokalizada iha aldeia Darasula, suku Gariuai, munisípiu Baukau, prodúz mina hosi kamii-musan hodi hanaran mina-kamii, no esporta hikas ba nia parseiru kompañia ida iha Estadus Unidus Amérika (EUA)  no mós ba Xina. Diretór Kompañia Acelda, Higino da Costa Freitas esplika ida ne'e, wainhira Prezidente Repúblika Francisco Guterres Lú Olo vizita kompañia refere iha kuarta (16/12) ne'e iha Baukau. Nia esplika tán, Acelda halo esportasaun mina-kamii ba EUA ho litru 200 no kuantidade barel 50 tinan ida dala tolu, maibé tinan ida ne'e kompañia halo esportasaun dala ida de'it tanba pandemia Covid-19 impede. “Ema sira iha Xina seidauk hatene ita-nia produtu ne’e. Ita foin hahú (esporta ba Xina) iha 2018 ita haruka fou-foun ba bidón lima, tuir fila fali ita haruka bidón 10. Foin lalais ne’e ita haruka tán bidón 15. Ne’ebé sira halo hela promosaun iha Xina ne’ebá, tanba ita-nia produtu ne’e produtu foun ida ba sira", Higino akresenta. La'os mina-kamii de'it maibé kompañia ne'e prosesa mós produtu seluk hanesan foos-rai no sabaun.

Dili, 08 Outubru 2020 – Espoza Prezidente Repúblika (PR) Cidália Nobre Mouzinho Guterres hateten katak, joven barak mak pratika asaun violénsia sexuál hodi estraga sira-nia an tanba sira aprende hosi mídia sosiál liuliu hosi sítiu pornografiku sira. Tanba ne’e, nia husu Governu liuliu Sekretáriu Estadu ba Komunikasaun Sosiál (SEKOMS) atu tetu didi’ak sítiu pornografiku sira ne’ebé fó impaktu negativu ba Joven sira. “Ha’u mós husu ba governu espesialmente ba Sekretáriu Estadu ba Komunikasaun Sosiál atu buka meiu oinsá haree asuntu ne’e didi’ak, ta’es didi’ak sítiu internet tanba Timor-Leste laiha sistema blokeia ba sítiu sira ladún di’ak hanesan pornografia no sitíu ho violénsia ne’ebé perigu tebes ba dezenvolvementu labarik no joven sira nian. Labarik feto, labarik mane no joven kontinua sai vítima no perigu hetan risku tráfiku online no pratika asaun violénsia ne’ebé sira aprende hosi mídia sosiál sira ne’ebé ho idade sei ki’ik”, Cidália informa ida ne’e, wainhira halo diskursu iha serimónia lansamentu ba programa ‘Tatoli ba Cidália’ ne’ebé Plan International realiza, ohin, iha Novo Turismo, Lesidere, Dili. Cidália kontinua ko’alia, joven sira barak tebes mak kaben sedu no isin-rua sedu tanba kauza mós hosi teknolojia online ne’ebé sira asesu, ikus mai sai vítima no hamosu kazu soe bebé.

Dili, 09 Outubru 2020 – Ekipa Konjunta ba Governasaun Di’ak ne’ebé kompostu hosi Komisaun Anti Korupsaun (sigla portugés CAC) no Komisaun Funsaun Públika (KFP), inklui mós Provedoria ba Direitu Umanu no Justisa (sigla portugés PDHJ) no Inspesaun Jerál Estadu (IJE), iha kinta ne'e (08/10), tún ba observa direitamente prosesu rekrutamentu traballadór ba Austrália, tanba iha komunidade balu ne’ebé hato’o keixa relasiona ho prosesu rekrutamentu liuliu implementasaun teste fíziku ba kandidatu traballadór sira ba programa Seasonal Workers Program (SWP) ne’ebé organiza hosi Sekretáriu Estadu ba Formasaun Profisionál no Empregu (SEFOPE). Komisáriu Adjuntu CAC Luis Goveia Sampaio informa katak, ekipa konjunta ba Governasaun Di’ak halo vizita ne’e hodi observa no verifika ba parte SEFOPE nian kona-ba keixa ne’ebe simu. “Hosi lakuna sira mak iha buka atu hadi’a atu nune’e komunidade, juventude bele satisfáz hodi asesu ba kampu servisu. Iha tempu ne’ebé Estadu labele konsege rezolve situasaun ida ne’e, entaun SEFOPE liuhosi meiu ida ne’e koopera ho ajénsia sira hosi Australia no asegura atu prosesu ne’e tenke la’o ho transparánsia, asesível ba ema hotu, bele halo ema hotu ne’ebé priense rekezitu tenke manán. Nune’e ekipa atu asegura esforsu tentativu ba ema buka indisiu sira ne’ebé mak hatudu katak, kargu apontamentu polítiku mós envolve iha rekrutamentu ne’e, ekipa rona ida ne’e mak halo konfirmasaun atu hadi’a”, Luis Sampaio esplika.

Dili, 09 Outubru 2020 – Iha observasaun direita ba prosesu importasaun sasán ka nesesidade báziku hosi Indonézia mai Timor-Leste iha fronteira, ekipa hosi Provedoria ba Direitu Umanu no Justisa (PDHJ) nota katak kareta hirak ne’ebé tula sasán importasaun ne’e hetan deziinfektasaun hosi ekipa vijilánsia Ministériu Saúde (MS), maibé sasán hirak ne’ebé iha kareta nia laran ka sasán sira ne’ebé kareta tula iha kotuk ne’e la dezinfetadu. Ekipa PDHJ relata ida ne’e, bazeia rezultadu monitorizasaun ne’ebé ekipa halo no identifika iha kuarta ne’e (07/10), iha Postu Integradu Batugadé, Balibó, munisípiu Bobonaru, durante implementasaun estadu emerjénsia daneen, ne’ebé publika mós iha pájina ofisiál facebook PDHJ nian. Motorista hirak ne’ebé kondúz kareta hosi Indonézia, la tama ba área Timor-Leste, nune’e motorista Timoroan ne’ebé hetan ona kontratu hosi kompañia mak kondúz karreta hirak ne’e hodi kontinua mai iha área Timor-Leste. Meiu ida ne’e hodi evita kontaminasaun moras Corona hosi Nusa Tenggara Timur, Indonézia. Ekipa PDHJ mós haree katak iha estudante balu ne’ebé hakarak kontinua estudu iha Indonézia, hetan autorizasaun hosi Ministériu Interiór, Diresaun Imigrasaun hodi hala’o viajen iha loron ne’ebé ekipa halo monitorizasaun (07/10).

Dili, 09 Outubru 2020 – Vise Ministru Interiór (MI) António Armindo husu ba Deputadu sira atu halo uluk lai investigasaun ba informasaun ruma ne’ebé sira hetan molok kestiona iha Parlamentu Nasionál, nune’e labele hafo’er fali Ema ka Governante ida nia naran. Vise MI hato’o ida ne’e hodi hatán ba deklarasaun hosi Deputadu bankada CNRT, José Virgilio ne’ebé halo iha Parlamentu Nasionál iha tersa ne’e (06/10), hodi hateten, nia simu informasaun hosi membru PNTL ida katak Vise MI autoriza kareta hosi Indonézia tama mai Timor-Leste liuhosi Fronteira Terestre. “Se deputadu ida hakarak fó sai informasaun sira hanesan ne’e, pelu menus halo lai investigasaun ka haree lai ba realidade ne’ebé mundu hotu hasoru tanba de'it Covid-19. Sé deputadu sira fó sai informasaun hanesan ne’e, públiku hanoin katak ita mak autoriza fali kareta sira ne’e tama mai, embora ita iha hela situasaun pandemia nia laran no ha'u konsidera ne’e hanesan individu ne’ebé tenta hafo’er ita-nia naran”, António Armindo responde deklarasaun refere, iha kinta ne’e (08/10), hafoin finaliza debate OJE 2020 iha Parlamentu Nasionál. Vise MI sujere, karik informasaun ne’e loos, nia koordena ona ho Komandu Jerál hodi haree no sei liga asuntu ne'e ba membru PNTL ida ne’ebé mak fasilita ema tama mai teritóriu nasionál no laiha koñesimentu hosi ekipa Covid-19 no ofisiál fronteira sira. “Ha'u servisu profisionál de’it. Ema ruma hakarak vingansa polítika laiha buat ida (...) Tanba ne’e, ha’u husu karik Deputadu Virgilio bele fó hatene mai ha'u ka Komandu katak, polísia sé mak fó hatene ba nia. Ita hakarak buat hotu ne’e bazeia ba faktu nune’e bele halo investigasaun atu ema seluk nia naran labele fo’er”, tenik Governante ne’e.

Ministru Negósius Estranjeirus no Kooperasaun Timor-Leste, Dionísio Babo Soares, hasoru malu ho Primeiru Ministru Reinu Kamboja, Samdech Akka Moha Sena Padei Techo HUN SEN, iha Palasiu da Paz Kamboja, loron 3 Juñu 2019. Iha enkontru ne'e koalia kona-ba adezaun Timor-Leste nian ba ASEAN. Ministru lori Governu no Estadu Timor-Leste nia naran kontinua husu apoiu Governu Kamboja nian hodi suporta TL atu sai membru organizasaun ida ne'e. Primeiru Ministru HUN SEN hatete katak, Kamboja la iha duvidas atu kontinua apoiu Timor-Leste hodi sai membru ASEAN, nia haforsa tan, liuhosi ninia vizita ofisiál ba Timor-Leste iha tinan 2016, nia observa katak, Timor-Leste iha situasaun hanesan ho Kamboja wainhira sai membru ASEAN. Lia-fuan murak ne’ebe hato'o husi Primeiru Ministru mak "So Wainhira Haksoit ba Be'e Laran Mak Foin Bele Hatene Nani".  Enkontru ne'e parte husi Vizita Ofisiál ASEAN Tour husi Ministru Babo Soares ne’ebé hahú hosi Reinu Kamboja no sei kontinua ba Laos, Vietname, Myanmar, Malázia, Brunei Darussalam no Singapura.

Dili, 09 Outubru 2020 – Ekipa konjunta ne’ebé kompostu hosi Komisaun Anti Korupsaun (sigla portugés CAC) no Komisaun Funsaun Públika (sigla portugés CFP), inklui mós Provedoria ba Direitu Umanu No Justisa (sigla portugés PDHJ), iha kinta ne’e (08/10), halo intervensaun surpreza ida iha Sekretáriu Estadu ba Formasaun Profisionál no Empregu (SEFOPE), relasiona ho prosesu rekrutamentu ba traballadór ba programa Seasonal Worker Program (SWP) hodi ba servisu iha Austrália. Ekipa konjunta deskobre katak prosesu rekrutamentu no teste ba kandidatu sira la tuir padraun no mekanizmu SEPFOPE nian ne’ebé estabelese tiha ona. Dekobrimentu fatal ida no nakonu ho konflitu interese ne’ebé Líder SEPFOPE Alarico do Rosário halo iha prosesu rekrutamentu no teste ba programa SWP ne’e mak nia envolve asesór no political appointing sira iha ninia gabinete hodi ba halo teste ba kandidatu traballadór sira iha terenu.  Deskobrimentu seluk mak, ekipa ezaminadór sira mós iha inísiu la utiliza identidade hanesan ID card no uniforme, nune’e fó oportunidade ba funsionáriu SEPFOPE seluk ne’ebé mak la’os ekipa ezaminadór atu envolve iha teste laran. Kualkér funsionáriu SEFOPE livre atu tama iha área teste tanba laiha regra. Kada ezaminadór iha podér atu deside pasa ka lae, tanba ne’e mak akontese kandidatu balu maske bomba rai ka sit and reach la tuir padraun manuál nian maibé ezaminadór fó pasa nafatin.  Tempu ba teste halai nian iha oras meiudia ka hafoin oras meiudia, tanba ne’e rezulta kandidatu barak mak la pasa ho razaun la aguenta ho rai manas. Ekipa ezaminadór SEFOPE sira simu orientasaun katak dokumentu hosi kandidatu sira ne’ebé pasa ka la pasa iha selesaun agora ne’e sei tau hamutuk no lori hotu ba SEFOPE mak reentry hikas. Ekipa CAC simu mós informasaun hosi ezaminadór sira katak asesór sira mak entry dadus, no dokumentu relevente hosi kandidatu sira hotu entrega ba asesór sira.

Dili, 09 Outubru 2020 – Sekretáriu Estadu ba Komunikasaun Sosiál (SEKOMS) Merício dos Reis Akara husu ba sidadaun hotu-hotu atu hahú adapta plataforma online sira hodi promove nasaun ba mundu liuhosi atividade pozitivu no tenke hapara ona asaun negativu sira ne’ebé la fó benefísiu ba sidadaun. Merício Akara hato’o ida ne’e, iha nia intervensaun, wainhira partisipa iha serimónia komemorasaun ‘Loron Mundiál ba Labarik feto’, ne’ebé realiza hosi Plan International, iha kinta ne’e (08/10), iha salaun Novo Turismo, Dili. Merício Akara mós informa katak Governu sei prepara sidadaun sira inklui labarik feto, nune’e, wainhira tama iha kultura dijitál, sidadaun sira bele aproveita parte pozitivu sira hodi dezenvolve Timor-Leste, tanba oras ne’e mundu adapta hela kultura refere.

Dili, 09 Outubru 2020 – Komandante Jerál Polísia Nasionál Timor-Leste (PNTL) Faustino da Costa, informa katak iha Setembru 2020 asidente rodoviáriu hamutuk 123 mak akontese hodi rezulta ema na’in-10 mate, no ema na’in-38 mak kanek todan. “Iha fulan Setembru asidente hamutuk 123. Akontesimentu to’o asidente rodoviáriu ne’ebé rezulta ema na’in-10 mak mate no mós ema 38 mak kanek todan”, Komandante Jerál PNTL informa, iha kinta ne’e (08/10), hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Tanba ne’e Komandante Jerál hatutan, PNTL kontinua realiza pasa revistu nu’udar asaun ida hodi prevene asidente sira ne’e.

Dili, 09 Outubru 2020 – Konsellu Ministru hala’o sorumutu estraordináriu no aprova ona projetu Dekretu-Lei ne’ebé aprezenta hosi Vise Primeiru-Ministru José Maria dos Reis, kona-ba estabelesimentu Estatutu foun Ajénsia ba Dezenvolvimentu Nasionál (ADN) nian. Estatutu foun ADN nian ne’ebé hetan aprovasaun, ohin (09/10) iha palásiu Governu ne’e, atu atualiza no revitaliza ADN, hodi mantéin objetivu hanesan no misaun hanesan, maibé hodi reestrutura ADN ho adaptasaun ba ninia estrutura interna hodi hatán ba dezafiu sira. Nune’e prosede transformasaun ADN ba institutu públiku ho personalidade jurídika, no klarifikasaun ba ninia atribuisaun sira hodi rezolve kestaun kona-ba pozisaun funsaun sira no hodi aumenta ninia atribuisaun, kona-ba estudu no dezenvolvimentu no kapasitasaun profisionál ba tékniku sira iha área enjeñaria, arkitetura no projetu sira nian. Klarifika mós redasaun refere ba kargu sira diresaun no revista iha estrutura ba ninia servisu sira.

Tabaku no ki’ak iha ligasaun metin ba malu. Estudu barak hatudu ona katak ida ne’e mosu iha uma-ka’in ne’ebé ki’ak iha nasaun sira ho rendimentu menus, gastu ba produtu tabaku sira hetan liu 10% kompara ba gastus ba nesesidade uma laran nian. Ninia rezultadu mak familia sira iha gastus uma-laran ne’ebé menus ba nesesidade sira hanesan hahán, edukasaun no kuidadu saúde. No ida ne’e iha efeitu diretamente ho saúde, tabaku lori ema ba malnutrisaun, hasa’e kustu kuidadu saúde no mate prematura. Hare husi perspetiva ida ne’e, tabaku bele kontribui mós ba iliterasaun ho taxa ne’ebé ás, tamba osan sira gasta tiha ba hodi sosa tabaku duke ba edukasaun.

Dili, 09 Outubru 2020 – Sekretáriu Estadu ba Protesaun Sivíl (SEPS) Joaquim Gusmão, hamutuk ho Embaixadór Xina Xiao Jiangou no Reprezentante Organizasaun Internasionál ba Migrasaun (sigla inglés IOM) Wonesai W. Sithole, hala’o marsa saudável hahú hosi palásiu Governu to’o iha Kristu-Rei. Objetivu hosi marsa saudável ne’e mak hodi kari ai-funan ba tasi ho intensaun atu hanoin hikas erói sira ne’ebé mate ona, inklui halo limpeza. Ohin ita hala'o marsa saudável no kari ai-funan ba tasi ne'e hodi hanoin hikas ita-nia erói sira ne’ebé mate ona. Iha marsa saudável no halo limpeza hosi palásiu Governu to’o Kristu-Rei, aktividade ohin ne'e atu hafanun ita-nia komunidade sira atu prepara an wainhira dezastre naturál mosu nune'e ita bele redúz risku dezastre”, dehan Joaquim Gusmão. Aktividade ne'e hetan suporta hosi World Food Program (WFP), IOM no Organizasaun Mundiál ba Saúde (OMS).

Dili, 09 Outubru 2020 – Minisru ba Asuntu Parlamentár no Komunikasaun Sosiál (MAPKOMS) Francisco da Costa Jerónimo ho Komitiva, halo vizita kortezia ba telekomunikasaun Timor Telekom, ho objetivu atu haree lala’ok servisu iha operadór telekomunikasaun ne’e, no ko’alia mós kona-ba kooperasaun servisu entre MAPKOMS ho Timor Telekom liuliu ho Radiu no Televizasaun Timor-Leste (RTTL) ne’ebé estabelese kleur ona dezde Timor Telekom harii. Vizita ne’ebé hala’o ohin (09/10) ne’e, atu rona mós Timor Telekom nia hanoin no preokupasaun sira relasiona ho nia ezisténsia iha Timor-Leste nune’e bele hadi’a di’ak liu tán kooperasaun servisu ne’ebé iha. Hafoin rona preokupasaun no lamentasaun hosi operadór telekomunikasaun ne’e, MAPKOMS hateten katak sei hato’o ba Ministériu kompetente atu buka solusaun. MAPKOMS mós kompromete katak sei kontinua fortifika kooperasaun ne’ebé estabelese tiha ona ho operadór telekomunikasaun ne’e.

Dili, 10 Outubru 2020 – Sekretáriu Estadu Ambiente (SEA) liuhosi Ajénsia Nasionál Lisensiamentu Ambientál (ANLA) iha sexta (09/10) ne’e, halo inspesaun ba fábrika produsaun plástiku hodi suspende kompañia Handy Plastic ne’ebé halo operasaun prodúz saku no plástiku uzu úniku iha área Bairu-Pité, Dili. Líder SEA Demetrio de Carvalho hateten ANLA fó tiha ona notifikasaun dala rua iha fulan juñu atu hapara nia atividade produsaun tanba laiha lisensiamentu ambientál maibé kompañia refere kontinua prodúz plástiku uzu úniku loro-loron. Líder SEA hatutan tán katak atividade produsaun ne’e kontra dekretu lei 37/2020 no SEA sei prosesa ba iha Ministériu Públiku. "Sansaun Administrativu ne’e kabe ba ministériu tutela implemetasaun polítika zero plástiku ninian dekretu lei eliminasaun plástiku ninian implementasaun iha sekretaria estadu ambiente no ami sei hato’o keixa ba iha Ministériu Públiku hodi halo despeza administrativu tuir ita nia lei", Deometrio hakle’an esplikasaun.

Dili, 10 Outubru 2020 – Sekretáriu Estadu ba Juventude no Desportu (SEJD) Abrão Saldanha hala’o sorumutu ho Vise Ministru Interiór António Armindo, iha sexta (09/10) ne’e, iha gabinete Ministériu Interiór, Vila-verde. Sorumutu ne’e nia objetivu mak parte rua diskute kona-ba hanoin atu halo lei foun balu ba arte-marsiál, inklui buka dalan atu akumula lei sira. “Felizmente, PNTL iha ona ekipa ida halo ne’ebé halo estudu ba lei Nú. 5/2017 atu haree nia pontu fraku no pontu forte no dezafiu sira iha implementasaun lei ida ne’e”, SEJD informa. Abrão Saldanha esplika tán, SEJD mós iha ona ekipa ida atu halo estudu ba lei ne’e, no haree mós ba oinsá mak regulariza arte-marsiál di’ak liu. “Iha loron 13 fulan Otubru mai ne’e, PNTL nia ekipa estudu sei aprezenta deskobrimentu ne’ebé mak PNTL iha kona-ba implementasaun lei ida ne’e. Depois ida ne’e, parte Ministériu Interiór ho PNTL no SEJD sei túr hamutuk fali hodi ko’alia sobre kalendáriu ba konsultasaun ba lei foun”, Abrão Saldanha konklui.

Dili, 10 Outubru 2020 – Koordenadór Jerál Covid-19 Interinu Nilton do Carmo da Silva, ohin, informa katak Timor-Leste rejista hikas sidadaun ida pozitivu ba moras Covid-19. Nilton haktuir, sidadaun ne’e ho idade 36, sexu mane, no nu’udar pasajeiru ida ne’ebé mai iha Timor-Leste ho aviaun Air Timor ne’ebé tula pasajeiru hamutuk 150, hosi Malázia. Sidadaun pozitivu ba Covid-19 ne’e mai hosi Pakistaun no tún iha Malázia hafoin mai iha Timor-Leste ho aviaun ne’ebé temi, iha 26 Setembru liubá. Pasiente foun ne’e kumpri ona auto kuarentena loron 13 iha otél Beach Garden. Sira ne’ebé kumpri kuarentena iha otél ne’e hamutuk na’in-23.  Rezultadu pozitivu relata iha 09 Outubru. Iha otél Beach garden nia mesak iha kuartu ida. Nia close contact ida ho cleaner ne’ebé hamoos nia fatin.

Dili, 12 Outubru 2020 – Komisáriu Kopa FFTL 2020 Martinho Ribeiro informa, faze oitavu finál jogu Kopa FFTL 2020 nian sei hala’o iha estádiu munisipál Ermera, hahú hosi 15 to’o 18 Outubru 2020, no sei kompete hosi klubu hamutuk 8. Martinho Ribeiro esplika tán, klubu 8 ne’e hosi grupu A kompostu hosi Lalenok United hanesan kampeaun grupu no Assalam hanesan runer up, grupu B kompostu hosi AS Ponta Leste nu’udar kampeaun grupu no AS Marca nu’udar runer up, grupu C kompostu hosi Karketu FC nu’udar kampeaun grupu no Sporting FC nu’udar runer up, no grupu D kompostu hosi SLB Laulara nu’udar kampeaun grupu no Boavista FC mak runer up.

Dili, 12 Outubru 2020 – Diretór Ezekutivu TIC Timor I.P. Roberto Caetano Vicente, hateten, kompetisaun teknolójika oras ne’e maka’as tebes liuliu iha Timor-Leste ne’ebé foin hetan independénsia, nasaun viziñu sira avansadu hotu ona tanba ne’e, atu investe ka avansa ho teknolojia foun ka aproveita buat ne’ebé eziste, depende ba polítika Governu nian, oinsá atu aproveita oportunidade sira ne’ebé mak oras ne’e dezenvolve hela iha área teknolojia hodi bele alkansa lalais prosesu dezenvolvimentu ho alvu. Roberto Caetano hato’o lia hirak ne’e, wainhira sai nu’udar oradór iha mini semináriu ida ho tema ‘Papél Importante TIC iha Era Teknolojia Indústria ba Dezenvolvimentu Nasionál’, ne’ebé realiza iha sexta ne’e (09/10), no organiza hosi Fundasaun Hadomi Timor. Iha biban ne’e, Diretór Ezekutivu enkoraza joven sira atu kontinua aprende tanba tempu ohin loron xave iha ema ida-idak nia liman atu oinsá aproveita teknolojia ne’ebé iha, hodi aprende rasik no atualiza an ho mudansa ne’ebé iha, hodi aumenta koñesimentu no fó oportunidade atu loke servisu rasik ka bele loke oportunidade atu ema bele haree kapasidade hodi servisu iha organizasaun ruma.

Dili, 12 Outubru 2020 - Diretór Jerál Juventude no Desportu iha Sekretaria Estadu Juventude no Desportu (SEJD), David Tomás de Deus, iha sábadu ne’e (10/10), halo abertura ba jogu Boxing no Muay thai, ne’ebé Klubu Boxing El-Matador realiza iha SEJD, Lecidere, Dili. David Tomás felisita Organizadór sira tanba realiza jogu refere no agradese mós ba federasaun Boxing Timor-Leste.  “Sekretaría Estadu Juventude no Desportu kontente no agradese tanba organizadór sira realiza eventu ida ne’e iha situasaun ne’ebé mak difisil liu, ho situasaun orsamentu no Covid-19 ne’ebe mak nasaun hasoru”, David Tomás dehan. Klubu Boxing El Matador realiza jogu ne’e hodi sai nu’udar mós parte hosi selebrasaun aniversáriu dahuluk ezisténsia klubu nian. Klubu Boxing sira ne’ebé tuir jogu refere mak El Matador, Benfica, Thomas Americo, Bidau Oriental, Markariñas, Kaikoli Rumbia, Lahane Oriental, 05, Audian no Bekora.

Dili, 10 Outubru 2020 – Kay Rala Xanana Gusmão husu estudante hotu-hotu hosi universidade sira iha Timor-Leste atu aprende hatoman-an ho imparsialidade no onestidade, nu’udar preparasaun ida ba futuru. “Agora iha imi-nia idade, defini imi-nia an imparsialidade. Haree ba problema ne’e, problema ne’e, labele liga ba liga mai, imparsialidade. Onestidade uitoan wainhira imi hasai konkluzaun ruma. Di’ak ba imi, hanesan preparasaun ida ba imi iha futuru”, Xanana Gusmão informa ida ne’e wainhira sai nu’udar Oradór prinsipál iha semináriu ne’ebé Universidade Nasionál Timor Lorosa’e realiza, iha sábadu ne’e (10/10), iha kampuz UNTL, hodi komemora aniversáriu UNTL nian ba dala-XX. Xanana mós husu estudante hotu-hotu atu labele basa-liman de’it ba polítika sira ne’ebé akontese iha Timor-Leste maibé tenke aprende mós hosi ne’ebá. “se imi haree buat ruma aat buat ruma di’ak agora, lalika basa-liman de’it, lalika tafui de’it, aprende hosi ne’ebá hodi hanoin katak tinan hirak tán mai imi mak sei kaer”, Xanana Gusmão hatutan.

Dili, 12 Outubru 2020 – Komité Diretivu Forum Komunikasaun ba Valór Nasaun (F-KOVANA) ne’ebé lidera hosi Eládio Faculto de Jesus, hateten katak situasaun polítika, ekonómika, kulturál no étika morál iha konstrusaun Estadu Direitu Demokrátiku sei hasoru problema no dezafiu oioin. Eládio Faculto informa ida ne’e, hafoin ho nia ekipa halo reuniaun ho Prezidente Parlamentu Nasionál (PPN) Aniceto Guterres Lopes, ohin (12/10), iha gabinete PPN. Nia hatutan, realidade ne’ebé akontese oras ne’e daudauk, liuliu lideransa polítiku sira laiha komunikasaun ne’ebé saudável no efetivu hodi implika ba impase polítika rai-laran, no mosu insultu iha meiu komunikasaun sira.

Dili, 12 Outubru 2020 – Forum Komunikasaun ba Valór Nasaun (dezignadu ho sigla F-KOVANA), nu’udar fórum independente ida, hamosu inisiativa kona-ba atu kria kondisaun ida ba líder polítiku sira hodi oinsá bele halo diálogu atu solusiona problema ne’ebé nasaun hasoru. Komité Diretivu F-KOVANA Eládio Faculto de Jesus hateten, inisiativa ida ne’e sira hamosu, tanba situasaun iha prosesu konstrusaun Estadu Direitu Demokrátiku sei hasoru problema, liuliu problema komunikasaun entre líder polítiku sira. Eládio informa ida ne’e, hafoin ho nia ekipa halo reuniaun ho Prezidente Parlamentu Nasionál (PPN) Aniceto Guterres Lopes, ohin (12/10), iha gabinete PPN. Eládio hatutan konverjénsia nasionál ne’e aktu ida importante tebes hanesan mekanizmu hodi ko’alia ba malu, nune’e hodi fó sentidu ba luta libertasaun nasionál. PPN apresia tebes ho inisiativa F-KOVANA nian atu bele kria komunikasaun, diálogu entre lideransa nasionál sira, partidu polítiku hodi kontribui di’ak liu ba dezenvolvimentu nasionál.

Dili, 12 Outubru 2020 – Organizasaun Mundiál ba Saúde (OMS) atualmente alerta ba líder iha nasaun hotu-hotu atu labele depende ba lockdown hodi kombate pandemia Covid-19. Maibé, molok ne’e OMS informa ba nasaun hotu-hotu atu kuidadu wainhira laiha restrisaun, haktuir mídia Detik News. Tuir reportajen hosi Nypost, iha segunda ne’e (12/10) Reprezentante Espesiál OMS David Nabarro hateten katak, medida restritiva hanesan lockdown ne’e bele implementa de’it nu’udar últimu rekursu. “Ami iha Organizasaun Mundiál ba Saúde (OMS) la rekomenda lockdown nu’udar maneira dahuluk hodi kontrola vírus ne’e”, informa Nabarro, wainhira hetan entrevista hosi Jornál Británika, The Spectator. “Buat ne’ebé ami fiar katak bele hadi’a liuhosi lockdown mak atu fó tempu ba ita hodi redefine, reorganiza, reekilibra rekursu, proteje médiku sira ne’ebé kole. Maibé jeralmente, ami prefere liu atu labele halo ida ne’e (lockdown)”, Nabarro dehan. Nabarro hatutan, iha konsekénsia signifikativu hosi lockdown liuliu ba ekonomia globál. “Lockdown nia konsekénsia ida ne’ebé ita labele subestima ne’e mak halo ema kiak sai kiak liu tán”, Nabarro hatutan. Nia akresenta tán katak lockdown fó impaktu forte ba nasaun sira ne’ebé depende maka’as ba setór turizmu.

Dili, 12 Outubru 2020 – Prezidente Repúblika (PR) Francisco Guterres Lú Olo fó apoiu ba inisiativa ne’ebé Plan International Timor-Leste (PITL) halo kona-ba kampaña ‘Freedom Online’ nune’e labarik feto no feto-klosan sira bele sente seguru wainhira asesu ba mídia sosiál. Xefe Estadu hato’o ida ne’e, ohin, iha palásiu prezidensiál, wainhira Diretora Nasionál PITL Dillyana Ximenes aprezenta ba Prezidente Repúblika kona-ba planu atu lansa kampaña ‘Freedom online’ ho objetivu atu halakon asédu no abuzu ba labarik feto no feto-klosan sira iha mídia sosiál. Xefe Estadu hateten, apoia inisiativa refere tanba nia preokupa tebes ho sosiedade, liuliu sosiedade ida ohin loron ne’ebé la respeita feto sira. Tanba ne'e, Xefe Estadu apela mós ba sidadaun hotu-hotu atu dignifika no respeita feto nune’e Timor-Leste bele iha futuru.

Dili, 12 Outubru 2020 – Prezidente Autoridade Rejiaun Administrativa Espesiál Oekusi Ambenu (RAEOA), Arsenio Paixão Bano, halo aprezentasaun ba Sekretária Estadu Igualidade no Inkluzaun (SEII), Maira José de Jesus, kona-ba polítika RAEOA nian ne'ebé obriga funsionáriu sira uza tais hodi ba servisu, no fó ona benefísiu direita ba grupu feto sira ne'ebé hala'o atividade negósiu soru-tais, no polítika ida ne'e sai nu'udar prioridade Prezidente Autoridade RAEOA nian. Prezidente Autoridade RAEOA aprezenta ida ne'e, wainhira hasoru malu ho SEII, iha sexta (09/10) liubá,  iha edifísiu autoridade RAEOA. SEII hato’o nia apresiasaun kona-ba RAEOA nia polítika utilizasaun tais hodi ba servisu. SEII konsidera polítika ne'e indireitamente loke merkadu ba grupu feto sira ne’ebé halo tais atu hetan rendimentu tanba valór ekonómiku, inklui valór kulturál simbóliku ba ida ne’ebé mak asosia ho tais Oekusi nian.

Dili, 12 Outubru 2020 - Sekretaria Estadu Kooperativa (SEKOOP) realiza formasaun báziku kona-ba kooperativa, ho objetivu prinsipál tuir líder SEKOOP Elizário Ferreira hateten, mak atu organiza no forma juventude sira hodi bele sai formadór, organizadór no motivadór atu nune'e, juventude bele eduka rasik komunidade iha baze kona-ba oinsá kontribui ba dezenvolvimentu ekonómika iha nível lokál. "Segundu, forma mós sira (juventude) atu hatene oinsá uza osan, oinsá buka osan no oinsá atu bele projeta osan ninia rendimentu.", Elizário Ferreira hatutan tán, ohin (12/10), iha Salaun Federasaun Hana'i Malu, Dili. Formasaun refere SEKOOP fó ba juventude hamutuk na'in-60 ho durasaun loron 10, no partisipante sira ne'e balu mai hosi grupu kooperativa, no balu mós mai individualmente ne'ebé hakarak atu projeta-an hodi sai formadór.

Dili, 12 Outubru 2020 - Komandu Polísia Nasionál Timor-Leste (PNTL) kompleta ona estabelesimentu Konsellu Polisiamentu Komunitária (KPK) iha suku hamutuk 36 munisípiu Dili nian. Segundu Komandante PNTL Munisipiu Dili Superintendente Euclides Belo, iha 08 no 09 Outubru 2020, fó tomada posse ba membru KPK hamutuk 75 iha suku Beloi-Villa, postu-administrativu Ataúro, nune’e, estabelesimentu KPK iha munisipiu Dili kompleta ona 100% ho totál membru KPK hamutuk 1.625. Euclides Belo apela mós ba membru KPK ne’ebé mak foin simu posse atu hala’o knaar KPK nian tuir deklarasaun ne’ebé iha, hodi prontu pesoalmente hala’o servisu kona-ba halo identifikasaun ba problema ne’ebé mak mosu iha komunidade nia leet.

Dili, 12 Outubru 2020 – Iha reuniaun estraordináriu Konsellu Ministru nian ne’ebé realiza ohin (12/10), iha palásiu Governu, Vise Ministra Finansa Sara Lobo Brites halo aprezentasaun kona-ba rezultadu hosi relatóriu Sensu Agríkola 2019 nian. Relatóriu refere temi katak agregadu familiár pursentu 66 (66%) iha Timor-Leste mak hala’o atividade agríkola. Eziste propriedade totál agríkola hamutuk 141.738. Hosi totál refere, propriedade familiár hamutuk 141.141 no propriedade agríkola 597 mak pertense ba instituisaun privada sira. Propriedade agríkola sira okupa estensaun ida ho éktare 219.250. Munisípiu sira ho área propriedade agríkola familiár ne’ebé boot liu mak Bobonaru ho éktare rihun 41 liu, Ermera ho éktare rihun 40 liu no Baukau ho éktare rihun 25 liu. Munisípiu sira ne’ebé nia área agríkola menus liu mak Lautén ho éktare 8.555  no Manatutu ho éktare 3.371.

Dili, 13 Outubru 2020 – Sekretáriu Estadu Protesaun Sivíl (SEPS) Joaquim Gusmão, hamutuk ho funsionáriu sira inklui ekipa SENTINEL no parseiru ba dezenvolvimentu sira, halo doasaun raan iha segunda (12/10) ne'e, iha edifísiu Crúz Vermelha Timor-Leste (CVTL), Dili. Objetivu hosi programa doasaun raan ne'e mak nu’udar jestu ida hodi selebra loron Mundiál Redusaun Risku Dezastre (MDRR) nian ne’ebé mak sei selebra iha 13 Outubru 2020, iha Bidau Santana.  “Ba programa ohin ne'e ita halo doasaun raan hanesan mós atividade seluk ne’ebé ita halo ona hanesan 7 minutu iha RTTL, kuda ai-parapa iha suku Ulmera, marsa saudável, sensibilizasaun, talk show iha RTTL, no iha loron 13 Outubru tinan ne'e ita sei selebra loron refere iha Bidau Santana, Dili, Timor-Leste”, dehan Joaquim Gusmão.

Dili, 13 Outubru 2020 – Sekretáriu Estadu ba Juventude no Desportu (SEJD) Abrão Saldanha halo enkontru ho Sekretáriu Estadu Ambiente (SEA) Demetrio de Carvalho, iha segunda (12/10) ne’e, iha sala reuniaun SEJD, hodi diskute kona-ba posibilidade atu servisu hamutuk hodi haree liu ba oinsá mak joven sira bele partisipa ativu iha protesaun meiu ambiente. Nune’e, membru Governu na’in rua ne’e ko’alia liu kona-ba programa Juventude Brigada Voluntáriu Defeza Ambiente. Iha faze dahuluk, sei rekruta uluk juventude volutáriu na’in-300 ne’ebé sei simu formasaun durante loron rua hosi SEA. Voluntáriu sira ne’e nia númeru sei hasa’e ba 1000 no SEJD kompromete atu kontribui liuhosi mobiliza joven sira ba programa ida ne’e. Tuir ajenda, lansamentu ba programa refere sei hala’o iha 27 Outubru 2020. Abrão Saldanha informa mós ba SEA katak SEJD iha sentru juventude iha munisipiu sira hotu no nia haree katak serbisu sira ne’ebé relasiona ho meiu ambiente bele hala’o ho sentru juventude sira ne’e tanba sira loro-loron halo servisu ho joven no organiza joven sira iha baze.

Bangladesh, 13 Outubru 2020 – Bangladesh sei permite pena mate ba ema ne’ebé komete violasaun sexuál, hafoin mosu protestu durante semana hirak hodi kontra violasaun sexual iha nasaun refere. Bangladesh nia Gabinete, iha segunda (12/10) ne’e, aprova emenda ida ne’ebé altera punisaun máximu ba estupradór ka ema ne’ebé komete violénsia sexuál, hosi prizaun perpétua ba pena mate, tuir informasaun hosi ajénsia notísia estatál Bangladesh, Sangbad Sangstha (BSS). Dispozisaun foun ne’e sei tama iha vigór wainhira Prezidente Bangladesh, Abdul Hamid, asina ona. Desizaun ida ne’e konsideradu nu’udar formalidade. “Feto sira iha Bangladesh hakribi tiha ona Governu nia frakeza atu solusiona violasaun no abuzu sexuál ne’ebé sempre akontese”, dehan Meenakshi Ganguly, Diretór Human Rights Watch iha Ázia Súl, liuhosi komunikadu ida iha semana kotuk. Mais ou menus feto no labarik feto hamutuk 975 mak hetan violasaun sexuál hosi Janeiru to’o Setembru 2020 iha Bangladesh, tuir Ain o Salish Kendra, organizasaun Bangladesh nian ida kona-ba direitu umanu no asisténsia jurídika, ho sede iha kapitál Dhaka.

Dili, 13 Outubru 2020: Primeiru-Ministru Taur Matan Ruak hateten katak, Timor-Leste asume kompromisu atu hadi’a kondisaun moris populasaun sira nian, tanba ne’e fó korajen atu kombate kiak no sub-nutrisaun liuhosi adezaun ba Movimentu Scaling Up Nutrition (SUN). "Timor-Leste asume kompromissu atu hadi’a kondisaun moris populasaun sira nian, liuliu ba nia moris di’ak iha área edukasaun, saúde no hahán, no asesu ba servisu no infraestrutura bázika, hodi kontribui ba dezenvolvimentu no estabilidade ekonómika país nian. Kompromisu ida ne’e fó barani ba ita-nia aposta estratéjika atu kombate kiak no sub-nutrisaun infantil no familiár, ne’ebé justifika ita-nia adezaun ba movimentu globál atu hadi’a nutrisaun, koñesidu iha Lian Inglés hanesan SUN Movement ka Scaling Up Nutrition Movement”, dehan Primeiru-Ministru liuhosi nia mensajen ida ne’ebé divulga ohin. Primeiru-Ministru hatutan, ho apoiu hosi Movimentu SUN, Timor-Leste iha posibilidade atu fó moris di’ak liu ba labarik sira, hodi kontribui ba redúz índise sub-nutrisaun no mortalidade infantil, inklui asegura dezenvolvimentu sosiedade ida saudável, família prósperu no populasaun forte.

Dili, 13 Outubru 2020 – Embaixadór Korea Súl Lee Chin-bum hamutuk ho ajente Ministériu Administrasaun Estatál (MAE) nian, ohin (13/10), realiza sosializasaun kona-ba programa Saemaul Undong, ba autoridade sira iha munisípiu Manufahi. Embaixadór Korea Súl hateten, Saemaul Undong nu’udar movimentu ida ne’ebé implementa ona iha Korea Súl hodi muda ema-nia mentalidade atu kumpri oras no realiza enkontru la gasta tempu ne’ebé naruk. Nia haktuir tán, uluk iha Korea Súl mós realiza enkontru gasta tempu barak maibé laiha asaun, tanba ne’e liuhosi programa Saemaul Undong, konsege muda ema-nia mentalidade hodi kontribui ba dezenvolvimentu. Reprezentante MAE, atuál Espesialista programa Dezenvolvimentu Rurál, Rosito Guterres hateten, Governu Timor-Leste ho Governu Korea Súl asina akordu ba programa Saemaul Undong iha 2015-2016, konsege implementa iha Lautén, iha suku Foiluru konsege hetan susesu, nune’e sosializasaun refere ho objetivu hodi konsolida autoridade lokál sira iha Manufahi tanba VIII Governu prevé ona orsamentu atu implementa iha munisípiu hotu-hotu hahú tinan oin.

Dili, 13 Outubru 2020 – Ministériu Obras Públikas (MOP) liuhosi Servisu Obras Públikas, hato’o ba ema hotu-hotu ne’ebé halo viajen ho motorizada liuhosi estrada Hera-Manatutu atu halai ho kuidadu liuliu iha área parte foho subaun boot no subaun ki’ik, tanba iha kompañia balu mak transporta loro-loron materiál fatuk fera hosi parte Manatutu nian mai Dili maibé laiha kontrolu ne’ebé di’ak ba materiál sira ne’e nune’e nakfakar tuituir dalan liuliu parte Subaun nian. Transportasaun la ho kontrolu ida ne’e fó ameasa ba ema ne’ebé halo viajen ho motorizada sira-nia vida no mós estraga pavimentu alkatraun ne’ebé Governu tau osan boot hodi konstrui. Governu mós tenke aloka fila-fali osan ba kompañia nia traballador hodi bele hamoos materiál sira ne’e loro-loron.  Servisu Obras Públikas sei relata ba parte relevante hosi MOP nian atu notifika kompañia ne’ebé transporta materiál hirak ne’e no aviza mós ba públiku atu transporta sasán ruma karik tenke iha kontrolu ne’ebé di’ak.

Xina, 13 Outubru 2020 – Estudante 70 resin hosi Universidade Shanxi, Taiyuan, iha Xina, infektadu hosi norovirus. Sira iha sintoma hanesan diareia no muta hahú hosi Kuarta (7/10) liubá, haktuir mídia CNN Indonézia. Tuir informasaun hosi Xinhua, Departamentu Kontrolu no Prevensaun Moras iha Taiyuan foti amostra hosi kazu 28 hosi estudante sira hodi ba halo teste moras norovirus iha Kuarta no Sábadu liubá. Hafoin halo tiha teste, iha kazu 11 mak relatadu katak pozitivu infektadu tán hosi norovirus. Norovirus la halo parte ba virus corona ne’ebé oras ne'e sai nu'udar pandemia mundiál. Virus corona transmitidu hosi ema ba ema liuhosi fluidu, enkuantu norovirus espalla hosi ema ne’ebé infektadu nia fo’er (portugés Fezes). Ema ne’ebé sofre norovirus sempre hatudu sintoma hanesan laran-sa’e, muta, kabun moras no diareia iha oras 24 nia laran hafoin hán. Tuir informasaun hosi Sentru Kontrolu no Prenvensaun Moras iha Xina katak, iha surtu norovirus 30 resin mak relatadu ona iha teritóriu nasionál Xina dezde Setembru tinan ida ne’e, ho kazu hamutuk 1.500 ona.

Dili, 13 Outubru 2020 – Ministru Defeza Filomeno Paixão sei tau atensaun ba estabelesimentu Autoridade Marítima no Konseitu Estratéjiku Militár nian ne’ebé sei haree ba dezenvolvimentu sistema forsa ho dispozitivu forsa ba iha F-FDTL. Filomeno haktuir, ho estabelesimentu autoridade ne’e, Estadu bele halo poupansa iha formasaun kapasidade. Tuir Filomeno, Autoridade Marítima sei koordena hosi Xefe Estadu Maiór Jenerál F-FDTL Lere Anan Timur no kompostu hosi liña ministeriál sira ne’ebé iha ligasaun servisu ho área marítima. “Lalika halo mariña bara-barak, basta F-FDTL iha ró-ahi to’o Kosta-Súl to’o Zona Ekonomia Eskluzivu ne’ebá, hotu-hotu ne’ebé iha intervensaun iha tasi-laran bele sa’e ró ne’e halo sira-nia atuasaun”, afirma Filomeno, ohin, hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Atu fasilita servisu Autoridade Maritima nian, Ministru Defeza esplika tán, tinan oin sei harii sede Komponente Navál, no parte balu hosi sede ne’e sei uza mós hanesan sede hosi Autoridade Marítima, iha Hera, Díli.

Dili, 13 Outubru 2020 – Ministru Defeza Filomeno Paixão, propoin ba Embaixador Malázia mai Timor-Leste Sarima Akbar, atu ofisializa liu tán parséria no kooperasaun defeza entre Timor-Leste no Malázia liuhosi diskusaun no selebrasaun Memorandu ba Entendimentu (sigla inglés MoU) entre Governu rua. Ministru Defeza propion ida ne’e, ohin (13/10), wainhira hasoru malu ho Embaixadora Malázia, iha Ministériu Defeza, Fatuhada, Dili. Embaixadóra Malázia ne’e toma nota proposta Timor-Leste nian hodi diskute no estabelese MoU iha domíniu defeza entre Malázia no Timor-Leste. Tuir mai, Timor-Leste no Malázia sei diskute liu tán iha nível tékniku kona-ba área kooperasaun no parséria defeza, inklui sei diskute mós kona-ba MoU entre nasaun rua. Embaixadora Malázia mós hato’o agradesimentu kle’an ba Timor-Leste ne’ebé sempre fó apoiu ba Malázia iha diplomásia nível internasionál no ba partisipasaun ativu Timor-Leste iha Forum Rejionál ASEAN.

Dili, 13 Outubru 2020 - Sentru Formasaun Téknika iha Komunikasaun (sigla portugés CEFTEC), ohin (13/10), hahú formasaun faze datoluk iha Unidade Rádiu no Lian Tétun Aplikadu ba Jornalizmu. Formasaun ne’e loke hosi Sekretáriu Estadu ba Komunikasaun Sosiál (SEKOMS), Merício dos Reis Akara, iha salaun INAP, Komoro, Dili. SEKOMS apresia prestasaun servisu ne’ebé CEFTEC hatudu liuhosi elaborasaun planu ne’ebé di’ak hodi realiza formasaun sira. SEKOMS afirma, sei akompaña nafatin CEFTEC hodi promove rekursu umanu tanba atu dezenvolve instituisaun ida presiza iha rekursu umanu ne’ebé kapasitadu, iha esperiénsia no abilidade hodi halo planu no avaliasaun nune’e bele implementa atividade sira ho di’ak. SEKOMS reforsa katak formadór sai hanesan mata-dalan hodi fahe matenek ba formandu sira. Governante ne’e mós husu ba formandu sira atu aproveita ho di’ak oportunidade ne’ebé iha hodi aumenta sira-nia koñesimentu iha área komunikasaun sosiál.

Dili, 13 Outubru 2020 - Sekretáriu Estadu ba Komunikasaun Sosiál (SEKOMS), Merício dos Reis Akara, reprezenta Ministru ba Asuntu Parlamentár no Komunikasaun Sosiál (MAPKOMS) hodi agredese ba Estadus Unidus Amérika (EUA) ba apoiu ne’ebé fó ba Timor-Leste Press Union (TLPU) hodi hala’o formasaun ba jornalista sira. SEKOMS hato’o agradesimentu ne’e wainhira realiza abertura ba formasaun kona-ba ‘Fact-Checking Training for Journalist’, ohin (13/10), iha salaun JL Vila, Dili. SEKOMS mós apresia TLPU ne’ebé ho inisiativa no kreatividade hodi realiza formasaun refere. Akara akresenta katak SEKOMS sei kontinua apoia asosiasaun jornalista ne’e hodi hala’o nia atividade ho di’ak liu tán liuliu iha área formasaun ba jornalista sira. Iha oportunidade ne’e mós, Akara husu ba TLPU atu kolabora hodi kombate informasaun falsa ka HOAX iha rai-laran.

Dili, 10 Dezembru 2020 – Indonézia sosa vasina Covid-19 ne’ebé Xina nia farmásia boot Sinovac dezenvolve hamutuk ho parseiru farmásia Sinopharm no CanSino. Iha domingu (06/12) ne’e, Indonézia simu tiha ona doze vasina Covid-19 hamutuk millaun 1,2 hosi Xina, no ida ne’e nu’udar pasu ida mós hosi progresu teste faze datoluk nian ba vasina refere ne’ebé Indonézia mós sei halo. Aléin hosi Indonézia, iha nasaun boot seluk tán ne’ebé sosa mós vasina Covid-19 hosi Xina mak Brazil no Túrkia hodi uza nu’udar teste esperimentál faze datoluk nian. Tuir informasaun hosi BBC News, vasina ne’ebé dezenvolve hosi Xina ne’e hatudu susesu iha teste intermediáriu. CNN haktuir tán, to’o oras ne’e ema rihun resin mak hetan ona vasinasaun esperimentál hosi produtu Xineza nian ne’e.

Palásiu Prezidensiál Nicolau Lobato, Dili, 5 juñu 2019, Prezidente Repúblika Francisco Guterres Lú Olo hasoru malu ho Ministra Edukasaun, Juventude no Desporto, Dulce Soares hodi hatene akordu kona-ba Projetu Centros de Aprendizagem e Formação Escolar (CAFE) asina entre República Democrática de Timor-Leste ho República Portuguesa ne’ebé sei remata iha dezembru 2019. Projetu CAFE asina iha 30 dezembru 2014 nu’udar kooperasaun iha area edukasaun hodi fasilita prosesu aprendizajen ba estudante no profisór Timoroan iha munisípiu 12 no Rejiaun Administrativa Espesiál Oecusse-Ambeno (RAEOA). Parte husi akordu ne’e mak Governu Portugés haruka profisór husi Portugal atu hanorin no prepara profisór timoroan sai profisór iha CAFE. Ministra Edukasaun, Juventude no Desportu hateten katak governu Timor-Leste husu ona ba Portugal liuhusi nia embaixada iha Dili atu estende kontratu ne’e to’o 2020 no molok atu kontinua akordu ne’e sei halo avaliasaun esternál atu hadi’ak liután. Ministra ne’e garante katak projetu CAFE sei kontinua la’o ba oin tanba fó kualidade di’ak tebes iha area edukasaun. Laiha sinál katak projetu ne’e la la’o ba oin. Ministra Dulce Soares informa katak Governu rua sei halo esforsu atu projetu ne’e la’o ba oin ho di’ak liu. Projetu CAFE la’o durante tinan 10 ona ho alunus hamutuk 8295 ho profisór portugés 140 no timoroan 152 iha Timor laran tomak. Iha eskola sira hanorin pre-eskolár, ensinu báziku no sekundária. Iha tinan ne’e, iha eskola hamutuk 9 mak tama ona iha sekundária no 4 seluk seidauk, tanba harii tarde. Iha munisípiu balu governu halo konstrusaun ba instalasaun foun eskola no sira seluk sei uza edifísiu provizóriu.

Dili, 13 Outubru 2020 - Komandante Polísia Tránzitu Munisípiu Dili, Domingos Sarmentu Gama, informa ba sidadaun hotu-hotu katak tenke iha uluk karta kondusaun molok sosa kareta ka motorizada, hodi hatudu katak sira iha ona lisensa atu uza estrada públiku, no atu kontribui mós ba redusaun asidente tráfiku. "Ema estranjeiru sira kuandu hanoin atu hola transporte, primeiru sira hanoin atu iha karta kondusaun lai. Karta kondusaun ne'e katak iha ona lisensiamentu ba kondúz kareta ho motór (...) sidadaun se de'it mak uza kareta ka motor iha estrada públiku laiha karta kondusaun ne'e katak ilegalmente uza estrada públiku, ne'e krime, ne'e konsidera krime", Domingos Sarmentu hatutan tán, ohin, iha nia knaar-fatin, Kaikoli, Dili. Tanba ne'e, nia salienta tán katak Polísia Tránzitu nafatin hala'o pasa revista iha estrada públiku sira hodi identifika sidadaun ne'ebé laiha karta kondusaun maibé kondúz transporte, inklui prevene mós ema atu kontra kódigu estrada nian, hodi bele hamenus asidente tráfiku ne'ebé durante ne'e sempre akontese.

Dili, 13 Outubru 2020 – Konselleiru Máximu partidu Kmanek Haburak Unidade Nasionál Timoroan (KHUNTO) José dos Santos ‘Naimori Bukar’, ohin (13/10), hala’o reuniaun ho Prezidente Parlamentu Nasionál (PPN) Aniceto Guterres Lopes, iha gabinete PPN, ho objetivu Naimori informa, atu hato’o agradesimentu ba PPN tanba konsege dirije meza Parlamentu Nasionál (PN) hodi halo aprovasaun ba Orsamentu Jerál Estadu (OJE) 2020 nian. Naimori hatutan, tanba oras ne’e povu no nasaun presiza tebes orsamentu hodi halo dezenvolvimentu no responde ba nesesidade povu nian. PPN Aniceto Guterres apresia no agradese mós ba Konselleiru Máximu partidu KHUNTO tanba ho apoiu bankada KHUNTO nian, OJE 2020 bele hetan aprovasaun.

Dili, 14 Outubru 2020 – Jogadór estrela Portugál, Cristiano Ronaldo, teste pozitivu ba Covid-19, haktuir informasaun ne'ebé fó sao hosi Federasaun Futeból Portugeza. Portugál nia jogadór avansadu ne’e sei lakon oportunidade hodi reprezenta nia nasaun hamutuk ho jogadór sira seluk hodi joga hasoru Suésia iha Kuarta ne’e. Sky News haktuir katak jogadór ho idade 35 ne’ebé joga mós ba klubu Italianu Juventus ne’e nia kondisaun di’ak hela sein sintoma ruma no iha hela izolamentu. Iha segunda liubá Ronaldo divulga imajen ida iha Instagram ne’ebé hatudu nia túr hamutuk hela ho jogadór Portugál sira seluk iha meza hodi hán ba kalan nian, maibé hafoin halo teste, laiha jogadór selesaun sira seluk hosi ekipa Portugeza nian ne’ebé afeitadu mós hosi Covid-19.

Dili, 14 Outubru 2020 – Parlamentu Nasionál (PN) liuhosi Komisaun F ne’ebé trata asuntu Saúde, Seguransa Sosiál no Igualidade Jéneru, halo reuniaun ho organizasaun Aliansa ba Labarik Feto, ne’ebé akompaña hosi Plan International, iha tersa (13/10) ne’e. Iha reuniaun ne’e, organizasaun refere lori labarik feto iha mundu nia naran, hato’o preokupasaun kona-ba asédiu no abuzu online liuhosi mídia sosiál. Reprezentante hosi organizasaun refere, Gabriela Fernandes Gomes, hateten katak Timor-Leste hola parte mós iha situasaun refere, tanba ne’e Plan International suporta organizasaun ne’e hodi halo kampaña kontra asédiu no abuzu online, ho tema ‘Labarik Feto ho Igualidade Filme Online’, atu nune’e labarik feto sira uza mídia sosiál ho seguru. Aliansa ba Labarik Feto kontinua halo advokásia hamutuk ho empreza Telekomunikasaun sira atu iha futuru, labarik feto sira uza mídia sosiál tuir regra no seguru.

Dili, 14 Outubru 2020 - Sekretária Estadu ba Igualdade no Inkluzaun (SEII), Maria José de Jesus, akompaña hosi ekipa téknika, hala’o vizita ba grupu feto benefisiáriu Fundu Transferénsia Públika SEII nian, iha RAEOA. SEII ho ekipa iha segunda (12/10) ne’e, hala’o vizita dahuluk ba iha grupu Moris Hamutuk iha suku Naemeko, grupu ne’e hala’o atividade negósiu Soru-Tais, inklui Homan Bote no Luhu sira. Ekipa SEII vizita mós grupu Vulnerável ne’ebé hala’o atividade negósiu Loke Kios iha Suku Lalisuk. Hafoin vizita grupu rua refere, Governante ne’e kontinua vizita grupu Esperansa iha suku Lalisuk, ne’ebé hala’o atividade negósiu Rai no Empresta osan. Iha loron hanesan SEII ho ekipa kontinua hala’o vizita ba grupu vulnerável iha suku Kosta, ne’ebé hala’o atividade negósiu loke kios no lukru hosi atividade negósiu ne’e grupu kontinua fó mós empresta osan ba sira ne’ebé iha interese atu foti.  Hafoin vizita grupu vulnerável ne’e, ekipa kontinua halo vizita ba grupu Moris Foun iha suku Usi Takenu ne’ebé hala’o atividade Loke Kios. Vizita ida ne'e SEII halo atu haree direita grupu sira-nia atividade ne'ebé mak sei la’o hela to'o ohin loron no fó motivasaun ba grupu sira atu bele jere nafatin fundu ne'ebé mak sira iha liuhosi atividade ne'ebé agora sira halo hela.

Dili, 14 Outubru 2020 – Sentru Nasionál Chega! (sigla portugés CNC) lidera hosi Diretór Ezekutivu Hugo Maria Fernandes ho ekipa, hamutuk ho Dezeñadór Abel Fernandes, ohin (14/10), halo aprezentasaun ba Prezidente Repúblika (PR) Francisco Guterres Lú Olo, iha palásiu prezidensiál, kona-ba esbosu dezeñu Memoriál Proklamadór ne’ebé atu estabelese iha palásiu Nobre Lahane, Dili. Dezeñu ba Memoriál Praklamadór ne’e realiza liuhosi kooperasaun entre Gabinete PR ho CNC, tuir konsultasaun ne’ebé halo entre parte rua kuaze fulan 3 nia laran, no ohin esbosu finál ne’e aprezenta ba PR atu foti desizaun, nune’e bele halo konstrusaun. Iha dezeñu modellu 5 ne’ebé aprezenta ba PR, konstrusaun iha Zona A ho Bustu Primeiru Prezidente no Proklamadór RDTL Saudozu Francisco Xaviér do Amaral no Primeiru-Ministru Saudozu Nicolau dos Reis Lobato, no iha Zona B no C ho Bustu membru Governu sira ne’ebé simu pose iha 29 Novembru 1975 iha palásiu Nobre Lahane, hafoin Proklamasaun Independénsia 28 Novembru 1975. Hafoin aprezentasaun, PR hato’o laran haksolok no interesante tebes ho esbosu dezeñu 5 ne’ebé CNC aprezenta, no hateten katak, iha tempu badak sei foti desizaun, nune’e bele halo konstrusaun. Memoriál Proklamadór iha palásiu Nobre ne’e estabelese ho objetivu, fó rekoñesimentu públiku ba Proklamadór sira RDTL nian, no memoriál ne’e sei sai fatin komemorasaun públiku, fatin hato’o solidariedade ba ema seluk, fatin reflesaun hodi aprende hosi pasadu no fatin ba destinasaun turizmu istóriku.

Dili, 14 Outubru 2020 – Konsellu Ministru hala’o reuniaun ohin, iha palásiu Governu, no aprova alterasaun projetu proposta lei ne’ebé aprezenta hosi Ministru Justisa Manuel Cárceres da Costa, kona-ba estatutu foun Ministériu Públiku nian. Projetu Proposta Lei ne’e ho objetivu atu atualiza estatutu profisionál Ministériu Públiku nian, ne’ebé laiha alterasaun dezde 2011, hodi rezolve lakuna sira ne’ebé deteta durante tinan hirak liubá.  Ho Estatutu foun ne’e, Governu hakarak atu asegura objetivu esensiál tolu hanesan, reforsu autonomia Ministériu Públiku nian, modernizasaun no adekuasaun ba nia orgánika ba ezijénsia atualidade no dezempeñu tomak ba funsaun ne’ebé atribui ba, no reestruturasaun ba respetiva kareira profisionál, ho hanoin atu reforsa kondisaun Ministériu Públiku hodi kontinua kontribui ba administrasaun ne’ebé di’ak iha justisa ho prestasaun servisu ida ne’ebé efisiente no justu.

Dili, 16 Dezembru 2020 - Prezidente Repúblika Francisco Guterres Lú Olo, hateten katak Timor-Leste presiza harii ekonomia ida ne'ebé sustentável no labele depende de'it ba osan hosi mina-rai matan ida, selae osan sei hotu iha tempu ida. "Sé ita halo ekonomia ida ita depende de’it ba osan mina-rai matan ida de’it ne’e susar tebe-tebes. Osan bele hotu iha tempu ida. Nune’e ita susar. Tanba ne’e, Estadu tomak tenki haree," dehan Prezidente Repúblika, ohin (16/12) wainhira nia vizita Eskola Sekundária Jerál 01 Baukau. Xefe Estadu ne'e akresenta tán, povu presiza prodúz rasik ekonomia atu Timor-Leste tenke independente ba produsaun hodi bele hakat ba oin.

Dili, 14 Outubru 2020 – Liuhosi reuniaun ne’ebé hala’o ohin, iha palásiu Governu, Konsellu Ministru aprova alterasaun projetu Dekretu Lei ne’ebé aprezenta hosi Ministru Administrasaun Estatál, Miguel Pereira de Carvalho, kona-ba alterasaun daruak ba Estatutu Orgániku Sekretariadu Tékniku Administrasaun Eleitorál (STAE) nian. Alterasaun ne’e ho objetivu atu kria estrutura ida ne’ebé forte no adekuadu liu, hodi permite katak instituisaun ne’e presta ba sidadaun eleitór sira no partidu polítika sira, servisu ida ne’ebé ho kualidade no profesionalismu boot liu hodi organiza prosesu eleitorál sira.  Nune’e, ho intervensaun lejislativa ida refere, prosede ba eliminasaun figura adjuntu ba Diretór Jerál no ba kriasaun Diresaun Nasionál Administrasaun no Finansa, Aprovizionamentu, Lojístika no Rekursu Umanu, Diresaun Nasionál Koordenasaun Munisipál no RAEOA, Edukasaun Eleitorál no Asuntu Jurídiku sira no Diresaun Nasionál ba Jestaun Baze Dadus ba Resensiamentu Eleitorál, informasaun ba Públiku no Relasaun Esterna.

Dili, 14 Outubru 2020 - Autoridade munisípiu Manufahi hamutuk ho Country Director Mary Mackillop Today no Diretora Nasionál Ensinu Báziku, ohin (14/10), inaugura sanitáriu hamutuk 7 ba Ensinu Báziku Filiál (EBF) 7 iha munisípiu Manufahi, ne’ebé hetan apoiu fundu hosi Mary Mackillop Today. Country Director Mary Mackillop Today Alipio Baltazar hateten, liuhosi programa saúde eskolár, Mary Mackillop Today apoia fundu ho montante $7.000.00 hodi halo kontrusaun sanitáriu ba EBF 7 iha Manufahi hanesan EBF Kablaki, EBF Maurem, EBF Orluli, EBF Searema, EBF Blaro, EBF Grotu no EBF Tefo. Projetu hirak ne’e konsidera hanesan projetu komunitária, tanba komunidade sira mak halo rasik konstrusaun, no parte Mary Mackillop Today sente orgullu tanba komunidade sira responsabiliza duni projetu komunitária ne’e to’o remata. Diretór Edukasaun Munisípiu Manufahi, Trinito Sarmento husu profesór, estudante no inan-aman sira atu kuida obra refere no uza ho responsabilidade, presiza tau-matan no halo manutensaun nune’e bele uza to’o tempu naruk.

Dili, 14 Outubru 2020 – Provedoria ba Direitu Umanu no Justisa (sigla portugés PDHJ), ho Unidade Asesoria Direitu Umanu (UADU) no Sentru Formasaun Polísia (sigla portugés CFP), realiza atividade treinamentu ba membru Polisia Nasionál Timor-Leste (PNTL) Munisipiu Ainaru kona-ba ‘Knaar Polisia no Protesaun Direitu Umanu’, iha salaun enkontru PNTL Munisipiu Ainaru, durante loron 5 hahú hosi 12 to’o 16 Outubru 2020. Provedora ba Direitu Umanu no Justisa, Jesuina Ferreira Gomes, iha abertura hateten katak, formasaun ida ne’e bazeia ba akordu kooperasaun entre PDHJ ho CFP iha 2014 no renova fali kooperasaun ne’e iha 2019 ne’ebé asina hosi Komandante Jerál PNTL ho Provedora rasik iha salaun Biblioteka PDHJ, hodi kontinua fó formasaun ba membru PNTL sira iha teritóriu Timor-Leste. Formasaun refere ho nia objetivu atu eleva ka hasa’e koñesimentu membru PNTL sira nian kona-ba respeitu no protesaun direitu umanu. Provedora hatutan tán, durante tinan hirak nia laran hahú hosi 2015 to’o 2019, membru PNTL ne’ebé partisipa iha treinamentu ne’e hamutuk 386 ne’ebé kompostu hosi feto 55 no mane 331. Haree hosi númeru hirak ne’e hatudu katak, partisipante feto ba iha formasaun ne’e minimu tebe-tebes. Ba tinan ida ne’e, PDHJ ho nia parseiru sira fó formasaun ba PNTL iha Munisipiu 3 hanesan Ainaru, Aileu no Liquisá.

Dili, 14 Outubru 2020 – Xefe Estadu Maiór Jenerál Falintil-Forsa Defeza Timor-Leste (F-FDTL) Lere Anan Timur informa katak, situasaun polítika ne’ebé la estável no orsamentu estadu ne’ebé durante ne’e la’o de’it ho duodésimu, kria difikuldade ba Instituisaun hotu-hotu, inklui F-FDTL hodi hala’o nia programa. Nune’e, Jenerál Lere espera katak situasaun sira ne’e sei rezolvidu ho lalais atu Governu bele konsentra hodi kria kondisaun moris ba povu, veteranu no instituisaun estadu, atu hatudu progresu. “Sé de’it forma Governu laiha problema, ha’u-nia kestaun mak ida ne’e, Governu ida tenke estável (…) ami laiha kompeténsia ba área ida ne’e, maibé ami husu de’it estabilidade governamentál (…) atu rezolve problema ita-nia povu nian no rezolve problema instituisaun sira nian”, afirma Jenerál Lere, ohin (14/10), hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Relasiona ho kestaun ne’e, Prezidente Repúblika hateten, “nia nu’udar Komandante Supremu Forsa Armada, nia iha preokupasaun duni. Agora, nia mós labele deside. Nia tenke hato’o ba órgaun kompetente ke é Governu, Primeiru-Ministru, atu bele haree ho Ministru Defeza atu bele haree problema hirak ne’e”. Jenerál Lere subliña tán, maske enfrenta difikuldade oioin maibé F-FDTL firme hodi kontinua kumpri nia misaun atu asegura Timor-Leste nia soberania.

Dili, 14 Outubru 2020 – Sekretáriu Estadu ba Komunikasaun Sosiál (SEKOMS) Merício dos Reis Akara informa katak SEKOMS iha planu atu dezenvolve suku dijitál no sei fornese liña internet ba suku sira ne’ebé iha ona sentru informasaun, nune’e bele uza meiu dijitál hodi promove potensialidade suku nian. Akara hato’o informasaun ne’e, ohin wainhira halo abertura ofisiálmente ba Workshop kona-ba ‘Planu Asaun Anuál 2021’ ne’ebé organiza hosi Sentru Rádiu Komunidade, iha salaun ANC, Kaikoli, Dili. AKARA afirma, Planu Asaun Anuál ba 2021 sei foka liu ba dezenvolvimentu mídia munisípiu, programa Naroman ba Suku ne’ebé sei kobre munisípiu hotu, ne’ebé kompleta ho sentru informasaun, biblioteka komunitária inklui atividade diálogu komunitáriu no seluk tán. Akara mós husu ba funsionáriu Sentru Rádiu Komunidade sira atu hala’o servisu ho seriedade nune’e bele hadi’a jestaun rádiu komunidade, dezenvolve programa Naroman ba Suku, diversifika mídia munisípiu hodi tranzmite informasaun kona-ba dezenvolvimentu nasaun nian.

Dili, 14 Outubru 2020 – Komisáriu Komisaun Anti Korupsaun (sigla portugés CAC) Sergio Hornai hateten katak hakarak ka lakohi servidór Estadu sira ne’ebé asume kargu xefia hosi Xefe Departamentu to’o Prezidente Repúblika, tuir lei foun Medida Prevensaun no Kombate Korupsaun Nú. 7/2020, obrigadu atu tenke deklara sira-nia rendimentu, bens, interese ka rikusoin ba iha Komisaun wainhira diploma foun ne’e implementa iha 2021. “Hakarak ka lakohi funsionáriu Estadu ne’ebé asume kargu hosi nível Xefe Departamentu to’o ba iha Prezidente Repúblika tenke deklara rendimentu, bens no interese. CAC iha kbiit no rekursu atu halo ida ne’e tuir planu Komisaun nian,” Komisáriu Sergio informa, ohin (14/10), iha nia intervensaun wainhira sai Oradór prinsipál iha Round Table Discussion loron sorin ne’ebé organiza hosi The International Republican Institute (IRI) ho FONGTIL, iha Salaun Reuniaun Kruz Vermelha Timor-Leste, Bairu Formoza, Dili. Komisáriu Sergio hatutan, hafoin servidór povu sira deklara sira-nia rendimentu, bens no interese, Espesialista Anti Korupsaun (EAK) sei akompaña no monitoriza regularmente rikusoin servidór povu sira nian anualmente durante simu mandatu kargu xefia.

Dili, 15 Outubru 2020 - Sekretariadu Komisaun Funsaun Públika (sigla portugés CFP) liuhosi Diresaun Nasionál Forsa Traballu no Mobilidade iha Funsaun Públika, hamutuk ho Ospitál Nasionál Guido Valadares (sigla portugés HNGV), fó teste elektrónika ba vaga iha área espesialidade 3 mak hanesan, enfermajen ho vaga hamutuk 13, parteira junior B1 ho vaga 6 no asistente enfermajen ho vaga 9. Kandidatu ne’ebé tuir teste eletrónika ne’e hamutuk na’in-742 ne’ebé kompostu hosi feto na’in-527 no mane na’in-215. Prezidente CFP, Faustino Cardoso Gomes marka mós prezensa hodi halo observasaun direitamente ba aktividade ezame eletrónika refere, ne’ebé realiza durante loron 3, hahú hosi 12 to’o 14 Outubru 2020, iha salaun Aikurus Banani, CFP, Matadouru, Dili.

Dili, 15 Outubru 2020 – Komandante Polísia Nasionál Timor-Leste (PNTL munisípiu Vikeke, Superintendente Sebastião Alves Quintão relata katak, hosi Janeiru to’o Outubru 2020 PNTL munisípiu Vikeke hatama ona osan hamutuk $2.181.00 hosi Koima ka infrasaun. Sebastião Alves aprezenta relatóriu refere ba Komandante Jerál PNTL Faustino da Costa, wainhira hala’o vizita dahuluk iha Komandu PNTL Vikeke, iha segunda 12 Outubru liubá. Sebastião Alves relata mós katak Servisu Investigasaun Kriminál iha Vikeke rejista kazu hamutuk 141 hosi Janeiru to’o Outubru 2020, kazu 124 mak rejista iha Ministériu Públiku, kazu 8 taka no 9 mak sei iha prosesu nia laran.

Dili, 15 Outubru 2020 – Diretór Jerál Prezidénsia Repúblika Domingos Amaral halo lansamentu ba féria produtu lokál ho tema ‘Haforsa Rezilénsia Feto Rurál Hasoru Mudansa Klimátika’, iha kuarta (14/10) ne’e, iha postu-administrativu Laulara, munisípiu Aileu, hodi selebra loron internasionál feto rurál ne’ebé monu iha 15 Outubru. Atividade ne’ebé realiza iha selebrasaun ne’e mak hanesan feria produtu lokál, seminár kankru susun, kompetisaun te’in ai-hán lokál, jogu animasaun ba labarik sira no palku múzika. Objetivu prinsipál hosi selebrasaun loron internasionál ne’e mak nu’udar dalan ida atu fó hanoin ba ema hotu-hotu kona-ba ezisténsia feto rurál iha sosiedade, tanba feto rurál kontinua presiza atensaun no apoiu hodi lori mudansa signifikativu ba nasaun. Tuir Organizasaun Nasaun Unidu (ONU) katak selebrasaun loron internasionál feto rurál iha tinan ne’e foka liu ba feto rurál sira atu halo asaun hodi kontra surtu Covid-19 ho mudansa klimátika.

Dili, 15 Outubru 2020 - Xefe Governu Taur Matan Ruak deklara katak Informasaun kona-ba Ministru Finansa Fernando Hanjam atu rezigna-an ne'e la loos, tanba Fernando Hanjam hetan autorizasaun hosi Xefe Governu atu nia deskansa iha uma hodi rekupera saúde. Taur Matan Ruak hato'o deklarasaun ne'e hodi hat­án ba jornalista sira-nia pergunta relasiona ho informasaun katak Ministru Finansa rezigna-an, ohin (15/10), iha palásiu prezidensiál, hafoin hasoru malu ho Xefe Estadu Francisco Guterres Lú Olo. Taur Matan Ruak hatutan, Fernando Hanjam sei iha prosesu rekuperasaun hela, no nia Vise Ministra Sara Lobo Brites mak sei okupa interinamente hodi hala’o funsaun to’o Hanjam retoma fali pozisaun.

Dili, 15 Outubru 2020 – Prezidente Institutu Jestaun Ekipamentu (sigla portugés IGE), Ermenegilda da Costa Laurentina, hato'o preokupasaun ba Sekretáriu Estadu Komunikasaun Sosiál (SEKOMS) Merício dos Reis Akara, relasiona ho mídia sira ne'ebé foti de'it notísia kona-ba kondisaun estrada ne'ebé aat no ponte kotu sira, maibé hafoin IGE halo tiha intervensaun hodi hadi'a estrada no ponte sira ne'ebé aat, mídia sira la halo atualizasaun ba notísia refere. Prezidente IGE hato'o kestaun ne'e, wainhira hasoru malu ho SEKOMS iha kuarta (14/10) ne'e, iha sala reuniaun SEKOMS, palásiu Governu, Dili. Responde ba preokupasaun hosi Prezidente IGE ne'e, Merício Akara hateten katak SEKOMS iha papél importante atu mobiliza mídia sira hodi divulga atividade Governu nian, tanba ne’e sei husu mídia sira liuliu mídia estatál hanesan RTTL-E.P, Tatoli-I.P, no Rádiu Komunidade sira atu atualiza nafatin atividade Governu nian hodi hatán ba preokupasaun komunidade sira nian.

Díli, 6 Juñu 2019: Primeiru-Ministru Taur Matan Ruak, kuarta-feira ne’e simu iha audiénsia Diretór ne’ebé hanesan mós Fundador Klínika Bairru-Pite, dr. Daniel Murphy iha Palasiu Governu Dili, hodi rona preokupasaun kona-ba difikuldade finanseira ne’ebé klínika ne’e hasoru. Xefe Governu mós sente preokupa ho problema finanseira ne’ebé klínika ne’e hasoru, tanba ne’e Governu presija nota entendimentu ida ho Klínika Bairru-Pite atu nune’e apoiu finanseira ne’ebé Governu fó bele multianual no labele para iha dalan klaran. Maibe tempu badak Governu labele halo buat ida tanba osan mai hosi Orsamentu Estadu i presija iha kanál legal ne’ebé kesi ba apoiu atu loron ikus mai labele iha problema iha nia responsabilizasaun. Diretór Klínika Bairru Pite haktuir: “Klínika Bairru Pite serbisu barak, mas orsamentu la to’o tan ne'e ami buka solusaun maibe buka dalan seidauk hetan. Governu liuhosi Ministériu Saude apoiu ona orsamentu balun ba fulan tolu maibé labele kontinua tanba orsamentu Ministériu nian la to’o, entretantu Klínika Bairru-Pite mos submete ona proposta ba Fundu Sosiedade Sivíl nian iha Gabinete Primeiru-Ministru maibé fundus refere ki’ik.

Manufahi, 15 Outubru 2020 - Sekretáriu Estadu ba Antigu Kombatente Libertasaun Nasionál (SEAKLN), Gil da Costa 'Oan Soru' halo sosializasaun, ohin (15/10), iha munisípiu Manufahi, kona-ba prosesu levantamentu dadus Timoroan sira ne'ebé mate ba ukun rasik-an hosi 1975 to'o 1999. Oan Soru esplika, objetivu hosi sosializasaun ne’e mak atu informa ba veteranu no antigu kombatente sira kona-ba politika VIII governu nian hodi implementa programa atu valoriza  no dignifika veteranu sira ne’ebé mate ba nasaun ida ne'e hodi ukun-an, liuliu sei identifika Timoroan ne’ebé mate, tuir uma lisan sira iha Timor-leste, nune’e estadu bele hatene loloos  erói na’in hira mak mate ba rai ida ne’e, no sei harii monumentu iha kada postu-administrativu sira iha Timor Leste. Oan Soru salienta tán, sosializasaun ne'e halo ona iha munisípiu 5. SEAKLN sosializa mós kona-ba dekretu-lei semitériu espesiál ba veteranu sira, inklui informa ba veteranu sira kona-ba fundu investimentu veteranu ne’ebé ko'a hosi osan veteranu hahú iha 2020.

Manufahi, 15 Outubru 2020 - Profesór kontratadu munisípiu Manufahi hamutuk na'in-197, ohin (15/10), husu misa agradesimentu iha postu-administrativu Same, tanba finaliza ona kursu baxarelatu durante tinan 3 iha Universidade Nasionál Timor Lorosa'e (UNTL). Iha misa agradesimentu ne’e, Padre Vigáriu Parókia Nossa Senhora de Assunção Same, Domingos Bernardo Paiva, iha nia omilia, hateten ba profesór sira katak, nu'udar sarani presiza agradese ba Maromak tanba Maromak mak hasulin matenek ba profesór sira, nune'e tenke uza matenek, kapasidade no enerjia tomak hodi hatutan fali ba ema hotu nu'udar obra Maromak nian. Diretór INFORDEPE Rejiaun III Abel Belo hateten, profesór kontratadu iha Manufahi 197 ne'e hahú tuir kursu baxarelatu iha UNTL iha 2018 no tuir loloos gradua ona iha 2020 maibé kauza hosi virus corona, tanba ne'e kursu refere foin remata iha 2020 no sira kontinua hala’o hela estájiu iha eskola ida-idak, nune'e sei gradua fali iha tinan oin.

Dili, 15 Outubru 2020 - Ministériu Saúde (MS) hamutuk ho parseiru internasionál sira hanesan WaterAid Timor-Leste, Organizasaun Mundiál ba Saúde (OMS), Unicef Timor-Leste, Krúz Vermelha Timor-Leste, no estudante saúde públiku sira, inklui parseiru relevante seluk tán, halo kampaña iha estrada públiku hodi komemora loron mundiál fase liman ho sabaun, ho tema 'Ijiene Liman ba Ema Hotu - Liman Moos Salva Ita Hotu'. Atividade kampaña ohin (15/10) ne'e realiza hodi hale'u sidade Dili atu kontinua alerta ba komunidade sira kona-ba importánsia hosi fase liman ho Bee no Sabaun hodi ajuda prevene-an hosi virus no moras oin-oin.  Ekipa komisaun organizadora ba kampaña nian kolabora hodi fahe mós materiál informasaun, edukasaun no komunikasaun ba mudansa hahalok nian  hanesan pamfletu ba fase liman ho sabaun nian ba komunidade no esudante sira iha Dili laran.

Dili, 15 Outubru 2020 - Ministru Obras Públikas (MOP), Salvador dos Reis Pires, hamutuk ho Diretór Jerál Administrasaun Finansa, Januário Barbosa, no Diretór Nasionál Aprovizionamentu (DNA), Quintiliano Belo, halo sosializasaun kona-ba prosesu tenderizasaun ba emprezáriu lokál sira iha edifísiu MOP, Mandarin, Dili. Salvador Pires informa, polítika VIII Governu nian kona-ba implementasaun projetu sira iha área infraestrutura nian katak projetu hotu ne’ebé implementa tenke liuhosi prosesu aprovizionamentu, tanba wainhira Governu halo pagamentu ba projetu ida tenke ho baze legál mak kontratu, kompañia sira labele implementa projetu ida sein kontratu. Salvador Pires esplika tán, kompañia sira labele promove projetu mesak, maibé Governu mak tenke promove no dezenvolve hosi inísiu estudu viabilidade, prosesu tenderizasaun ba kompañia sira to’o hetan manán na’in hodi asina kontratu. Atividade sosializasaun ne’e partisipa hosi Prezidente Kámara Komérsiu Indústria Timor-Leste (sigla Portugés CCI-TL) munisípiu Dili nian, inklui emprezáriu lokál sira iha munisípiu Dili.

Dili, 15 Outubru 2020 – Komandante Jerál Polísia Nasionál Timor-Leste (PNTL) Faustino da Costa, informa katak iha semana ida nia laran PNTL kaptura tán sidadaun Timoroan hamutuk na’in-14 ne’ebé halo pasajen ilegál iha fronteira terestre entre Timor-Leste ho Indonézia. Komandante Jerál PNTL hato’o informasaun ne’e, ohin (15/10), iha palásiu prezidensiál, hafoin hasoru malu ho Prezidente Repúblika Francisco Guterres Lú Olo. Sidadaun ne’ebé halo pasajen ilegál liuhosi fronteira terestre ne’e nu’udar membru grupu arte-marsiál no estudante sira ne’ebé kontinua hela sira-nia estudu iha Indonézia. Tuir medida implementasaun estadu emerjénsia daneen katak, sidadaun sira ne’ebé halo pasajen ilegál iha fronteira sei selu multa entre $30 to’o $250 no sei selu rasik mós kustu kuarentena durante loron 14 nia laran.

Likisá, 15 Outubru 2020 – Sekretáriu Estadu Kooperativa (SEKOOP), Elizário Ferreira kompromete katak iha futuru SEKOOP sei loke merkadu internasionál iha fronteira terestre entre Timor-Leste ho Indonézia hodi fasilita komunidade atu promove produtu lokál sira. SEKOOP hato’o informasaun ne’e, iha nia diskursu, wainhira partisipa iha komemorasaun loron internasionál feto rurál ho tema ‘Investe iha Ekonomia Rurál sei hamosu Rezisténsia no bele Aselera Dezenvolvimentu Inkluzivu’, ne’ebé realiza ohin (15/10), iha postu-administrativu Likisá Vila, munisípiu Likisá. “Ba oin SEKOOP iha ona planu sei loke mós merkadu iha fronteira, merkadu ne’e hanesan merkadu internasionál, ita atu promove ita-nia produtu lokál sira iha rai-laran, no ba oin bele uza mós ita-nia produtu lokál sira uza ba merenda eskolár sira tanba ita labele dependente de’it ba ai-hán rai-li’ur”, Elizário informa.

Dili, 15 Outubru 2020 –Prezidente Parlamentu Nasionál, Aniceto Guterres Lopes, simu ona Proposta Orsamentu Jerál Estadu (OJE) 2021 hosi Governu, iha kinta (15/10), ne’ebé entrega direitamente hosi Ministru ba Asuntu Parlamentár no Komunikasaun Sosiál (MAPKOMS), Francisco Jerónimo, no akompaña hosi Vise Ministra Finansa Sara Lobo Brites, iha sala konferénsia Parlamentu Nasionál. OJE 2021 ne’e ho montante billaun $1,895 inklui empréstimu. Prezidente Parlamentu Nasionál hateten katak orsamentu ne’ebé Governu aprezenta ne’e ho karáter normál no posivelmente semana oin sei baisa ba Komisaun C Parlamentu Nasionál.

Dili, 15 Outubru 2020 – Iha selebrasaun loron mundiál feto rurál ne’ebé realiza iha kinta (15/10) ne’e, Ministru Agrikultura no Peska Pedro dos Reis, hato’o parabéns ba feto rurál sira hodi hateten katak liuhosi atividade agríkola ne’ebé sira halo hanesan kuda ai-hán no hakiak animál, feto rurál sira sai nu’udar autór ka erói ba ai-hán. “Hanesan Ministru Agrikultura no Peska, ha’u hakarak uza biban ida ne'e hodi fó parabéns ba feto rurál sira ne'ebé kuda ai-hán no hakiak animál, sira hotu nu’udar autór ba ai-hán ka erói ba ai-hán. Ha’u hakarak fó parabéns ba feto rurál sira hotu nia loron, maske ita selebra iha kapitál, ha’u fiar selebra mós iha área rurál. Maibé ha’u espera katak loron ida ne'e fó motivasaun ba feto rurál sira atu kontinua buras ba nafatin hodi hateke ba oin”, Pedro dos Reis hato’o ida ne’e, wainhira partisipa iha selebrasaun loron feto rurál, ne’ebé hala’o iha salaun City 8 Manleuana, Dili. Pedro salienta katak halo to’os no natar la’os mane de’it maibé ho mós feto nia kontribuisaun. Iha tempu uluk feto sai nu’udar ema daruak, maibé ohin loron feto hanesan parseiru mane nian ba dezenvolvimentu iha aspetu hotu-hotu.

Dili, 16 Outubru 2020 – Universidade Nasionál Timor Lorosa’e (UNTL) realiza jogu ho modalidade voleiból ba ekipa feto no mane hosi kada fakuldade, durante loron 3 hahú hosi 14 to’o 16 Outubru 2020, atu promove amizade entre fakuldade sira, no halo mós selesaun ba klubu akadémika. “Objetivu hosi ita-nia jogu ne’e mak jogu amizade entre fakuldade sira hotu, no mós ita atu halo selesaun jogadór di’ak sira ne’ebé iha potensialidade bele apoia klubu voleiból akadémika UNTL nian hodi partisipa iha liga nasionál sira iha futuru”, informa Pro-reitór ba Asuntu Estudantil, Zeferino Viegas Tilman, iha Kampuz Sentrál UNTL, Díli. Iha abertura, ekipa hosi Fakuldade Agrikultura (FAGRI) joga kontra ekipa hosi Fakuldade Ekonomia no Jestaun (FEJ), nia rezultadu mak ekipa mane no feto hosi FEJ halakon tiha ekipa mane no feto hosi FAGRI.

Dili, 16 Outubru 2020 – Iha jogu oitavu finál Kopa FFTL 2020 ne’ebé hala’o iha kinta (15/10) ne’e, ekipa Lalenok United FC halakon nia adversáriu AS Marca ho rezultadu golu 6-0, iha estádiu Kafé Gleno, Ermera. Hafoin jogu remata, liuhosi konferénsia imprensa, Treinadór Lalenok United FC, Simon Elissetche hateten, nia apresia ho rezultadu hosi jogu ne’e tanba tuir tarjetu ekipa nian hodi hakat ba semi-finál. “Ami satisfáz ho rezultadu hosi jogu manán dala 6 no avansa ba semi-finál tuir tarjetu ami nian. Konserteza katak kada jogu iha buat balu ne’ebé presiza avaliasaun no hadi’a ba jogu tuir mai, liuliu ami nia téknika joga ne’ebé di’ak tebes iha tempu segundu parte nian”, dehan Simon. Treinador ne'e klarifika liu tán, hosi avaliasaun hotu ba jogu ne’e, ekipa apresia no ekipa sempre realístiku servisu ho di'ak atu halo preparasaun di'ak hodi bele manán iha jogu tuir mai.

Dili, 16 Outubru 2020 - Ministru ba Asuntu Parlamentár no Komunikasaun Sosiál (MAPKOMS), Francisco Jerónimo hateten katak Timor-Leste nia luta atu alkansa independénsia la’os mai de’it hosi kontribuisaun Timoroan sira nian no jornalista nasionál sira, maibé hetan mós kontribuisaun hosi jornalista internasionál sira ne’ebé sakrifika ona sira-nia vida hodi liberta nasaun ida ne’e. Francisco Jerónimo hato’o ida ne’e wainhira partisipa iha komemorasaun tinan 45 trajédia Balibó Five, ne’ebé realiza iha kinta (15/10) ne’e, iha postu-administrativu Balibó, munisípiu Bobonaru. Eventu refere nia objetivu mak atu dignifika sakrifísiu hosi jornalista internasionál sira ne’ebé mate iha Outubru 1975, iha Balibó, hodi divulga informasaun ba mundu tomak kona-ba Timor-Leste nia luta ba libertasaun nasionál. MAPKOMS mós apela ba foinsa’e sira atu buka hatene kona-ba istória Timor-Leste nian no banati tuir ezemplu erói sira nian hodi kontribui ba dezenvolvimentu nasionál.

Dili, 16 Outubru 2020 - Ministru ba Asuntu Parlamentár no Komunikasaun Sosiál (MAPKOMS), Francisco Jerónimo hateten katak Timor-Leste nia luta atu alkansa independénsia la’os mai de’it hosi kontribuisaun Timoroan sira nian no jornalista nasionál sira, maibé hetan mós kontribuisaun hosi jornalista internasionál sira ne’ebé sakrifika ona sira-nia vida hodi liberta nasaun ida ne’e. Francisco Jerónimo hato’o ida ne’e wainhira partisipa iha komemorasaun tinan 45 trajédia Balibó Five, ne’ebé realiza iha kinta (15/10) ne’e, iha postu-administrativu Balibó, munisípiu Bobonaru.  Eventu refere nia objetivu mak atu dignifika sakrifísiu hosi jornalista internasionál sira ne’ebé mate iha Outubru 1975, iha Balibó, hodi divulga informasaun ba mundu tomak kona-ba Timor-Leste nia luta ba libertasaun nasionál. MAPKOMS mós apela ba foinsa’e sira atu buka hatene kona-ba istória Timor-Leste nian no banati tuir ezemplu erói sira nian hodi kontribui ba dezenvolvimentu nasionál.

Dili, 16 Outubru 2020 - Sekretáriu Estadu Ambiente (SEA) Demetrio de Carvalho hamutuk ho lia-na'in no komunidade sira, ohin (16/10), halo rituál tara-bandu ba suku Leo-lima no Ai-liku, iha postu-administrativu Hatu-udu, munisípiu Ainaru. Objetivu hosi rituál ne'e mak atu reativa tara-bandu  hodi haforsa tán lei tara-bandu ne'ebé iha tiha ona, atu bele proteje área sira hanesan lagoa, bee-matan lulik, ai-laran tuan sira ne'ebé mak sei orijinál hela, iha suku rua ne'e. Demetrio de Carvalho iha intervensaun hateten, Lia-na'in sira iha podér kulturál atu fanun lulik sira hodi reforsa tara-bandu refere, tanba tara-bandu ne'e matenek ne'ebé bei-ala sira rai hela  atu hametin kapitál sosiál, polítika, ekolójiku no kulturál Timor nian. " Funsaun tara bandu,trata relasaun ema ho ema, trata relasaun ema ho natureza no trata relasaun ema ho estadu. Ita mai hosi jerasaun pasadu no hosi ita mak sei mosu jerasaun futuru nune'e ita iha devér atu kuida ambiente nune'e futuru jerasaun la sofre konsekénsia hosi estragus ambientál ne'ebé ita halo agora, tara-bandu sei tulun ita atu kuida ambiente", Demetrio hatutan tán.

Bobonaru, 16 Outubru 2020 – Ministru ba Asuntu Parlamentár no Komunikasaun Sosiál (MAPKOMS) Francisco da Costa Jerónimo vizita Rádiu Komunidade Maliana, ohin (16/10), hodi haree direitamente kondisaun no situasaun real relasiona ho funsionamentu servisu iha Rádiu Komunidade ne’e. Prezidente Konsellu Rádiu Komunidade Maliana, Paulino Viegas Tilman, sente kontente ho vizita MAPKOMS nian, tanba liuhosi oportunidade ne’e sira bele hato’o preokupasaun liuliu falta ekipamentu servisu hodi fasilita serbisu profisionál mídia iha meiu komunikasaun ne’e. Nune’e, Francisco Jerónimo hateten, MAPKOMS sei fó solusaun ba problema sira ne’ebé Rádiu Komunidade Maliana hato’o ona, hodi asegura funsionamentu servisu iha estasaun rádiu estatál ne’e.

UNTL, 7-8 juñu 2019 - Universidade Nasional Timor Lorosa’e (UNTL), nia Instituto de Estudos de Paz, Konflitu no Sosiál (ISPKS), iha Fakuldade Siénsia Sosiál (FSS), hamutuk ho Queen's University Belfast, iha Irlanda do Norte, hala’o peskiza kona-ba Edukasaun Alternativa ba Nivel Pre-Eskolár iha Timor-Leste. Objetivu hodi avalia progresu husi UNICEF nia Programa Pilotu kona-ba Edukasaun Alternativa Pre-Eskolár iha Munisípiu Ermera no Viqueque iha tinan 2019.  Diretór ISPKS-UNTL, Profesór Antero Benedito da Silva hateten katak peskiza ne’e avalia implementaun ba edukasaun alternativu pre-eskolár iha eskola atus ida sanulu resin rua (120) kompostu husi alunu rihun tolu resin..Peskiza ne’e aleinde valór sientífiku, sei benefisia ho reforsa mós kapasidade peskizadór sira ISPKS nian no kontribui referénsia hodi dezenvolve kurríkulu nasionál ba edukasaun nivel pre-eskolár nian iha Timor-Leste.  Peskizadora ISPKS Profesora Dulce Martins da Silva, hatutan katak intensaun mós hodi haree implemetasaun programa UNICEF ne’ebé define ba kategoria tolu: foka ba dezenvolvimentu labarik sedu, koezaun sosiál, no konflitu ho dame. Nune’e iha rezultadu ikus ne’eb’e diak sei bele rekomenda ba Governu atu implementa mós iha munisípiu sira seluk. Peskizadór sira ISPKS nian ba projetu peskiza refere maka Profesór Antero Benedito da Silva, Profesora Dulce Martins da Silva, no Profersór Leonardo Soares, inklui mós koletór dadus nain sanulu no hala’o ho durasaun tinan tolu. Peskiza ne’e hetan apoiu husi UNICEF Headquarters New York ba Queen's University, Belfast iha Northern Ireland.

Same, 07 Juñu 2019 - Primeiru-Ministru Taur Matan Ruak, akompañado hosi espoza Isabel da Costa Ferreira iha Sábadu dader partisipa iha Seremónia Inaugurasaun Primeiru Fábrika Maek iha Aldeia Sesurai, Postu Administrativu Same Vila, Munisípiu Manufahi. Fábrika ne’e harii hosi Emprezariu Lokal, Akoe Long liu hosi empreza lokal Manufahi, Lui Lda ne’ebé halao kooperasaun ho empreza internasional husi Xina, Hubei Konson Gum Co. Lda no inaugura husi Primeiru-Ministru, Taur Matan Ruak. "ha’u admira kuandu Akoe Long ho parseiru emprezáriu hosi Xina bele loke oportunidade ida ne’e para fó oportunidade ba ita nian populasaun no ita nian joven sira hodi aproveita oportunidade ida ne’e ba hadia sira nia moris. Se ita bo’ot sira hare’e siklu ekonomia Timor nian iha tempu português ita koñese siklu ai-kameli depois mai nú, mai kafe i Indonezia aumenta tan kamí, ita nian tempu depois ukun an ita nian ba iha mina no gas ne’ebé lori osan sustenta ita nian nasaun iha tinan hira depois de ukun an. Sosiedade tomak preokupa, nasaun tomak preokupa ho saída atu hases-an husi dependénsia, husi siklu industria petrolíferu, i dalan hases an mak saída? Diverfika ita nian fonte rendimentu i deiverfikasaun ida ne’e dalan ida maka loke siklu ba maek. Maek buat ne’ebé uluk fó han fahi mas ohin loron sei bele sai osan, sai osan mean ida ne’ebé bele kontribui atu aumenta ita nian rendimentu iha família sira ou hakbit ita atu haruka ita nian oan sira atu ba eskola." Dehan Primeiru-Ministru Taur Matan Ruak. Xefe Governu husu ba Manufahi oan sira atu kontinua kuda maek tanba ne’e oportunidade di’ak ida ba Manufahi nia oan sira. Hola parte iha seremónia mak hanesan Eis Prezidente Repúblika, José Ramos Horta, Prezidente Parlamentu Nasional, Arão Noé de Jesus da Costa Amaral, Ministru Agrikultura no Peskas, Joaquim José Gusmão dos Reis Martins hamutuk ho Autoridade Lokal, konvidadus no Komunidade Aldeia Sesurai, Munisípiu Manufahi.

Dili, 16 Outubru 2020 – Ministru Obras Públikas (MOP) Salvador dos Reis Pires, hato’o sentidu kondolénsia profunda ba família hosi matebian José Afonso das Neves, nu’udar tékniku Eletrisidade Timor-Leste (EDTL) nian ida, ne’ebé hakotu-iis tanba hetan soke hosi korente elétrika wainhira nia hala’o hela servisu hodi atende liña Media Tensaun (MT) ne’ebé kotu iha área Alawa-Afaguia, postu-administrativu Baguia, munisípiu Baukau. Salvador Pires hateten, tékniku EDTL hanesan erói ne’ebé garante naroman hosi enerjia eletrisidade ne'ebé sai nu'udar nesesidade ema hotu nian. "Durante ha’u-nia mandatu, ba ha’u funsionáriu hotu-hotu EDTL, liuliu iha distribuisaun ne’ebé mak servisu, fó sira-nia dedikasaun tomak atu asegura liña eletrisidade, hodi fó asesu enerjia eletrisidade ba ema hotu. Normalmente sira husik hela sira-nia família, feen no oan ki’ik ne’ebé presiza sira-nia domin, para sira presta servisu ba ema hotu, hodi asesu ba enerjia eletrisidade. Ba ha’u, sira hotu tékniku EDTL hanesan erói umanu ba ita-nia nesesidade, ne’ebé ita hotu presiza loro-loron. Sira husik hela sira-nia família, ho dedikasaun tomak ne’ebé presta durante ne’e", Salvador Pires informa. Tanba ne'e,  MOP hatutan katak Tékniku EDTL merese hetan respeitu, no harohan ba Aman Maromak haraik fatin di’ak ba matebian horik rohan laek nian, no husu fó perdaun ba sala ne’ebé nia halo durante ne'e iha mundu.

Dili, 17 Outubru 2020 - Ministru Obras Públikas (MOP) Salvador dos Reis Pires, hasoru malu ho Diretór Jerál Obras Públikas (sigla portugés DGOP), Rui Hernani, no Prezidente Institutu Jestaun Ekipamentu (sigla portugés IGE), Ermenegilda da Costa Laurentina, iha sexta (16/10) ne'e, ho objetivu hodi fó orientasaun ba DGOP no parte IGE atu halo preparasaun ba tinan 2021 hodi halo manutensaun ba estrada rurál no urbana sira. Maibé, preparasaun ne'e halo hodi hein wainhira Orsamentu Jerál Estadu (OJE) 2021 ne'ebé Governu submete ona ba Parlamentu Nasionál ne'e hetan ona aprovasaun hosi Parlamentu Nasionál no promulga ona hosi Prezidente Repúblika. Iha enkontru ne'e ko'alia mós kona-ba nesesidade no preparasaun IGE nian ba atendimemtu situasaun emerjénsia liuliu normalizasaun mota sira iha kapitál Dili no munisípiu sira, inklui loke estrada foun ba komunidade.

Dili, 17 Outubru 2020 – Sekretáriu Estadu Kooperativa (SEKOOP) Elizário Ferreira, fó tomada pose ba estrutura Kooperativa PAULO VI (sigla portugés COPAS), ne’ebé estabelesidu iha ekola refere, iha sexta (16/10) ne'e, iha Eskola PAULO VI. SEKOOP haktuir katak harii COPAS ne’e atu akomoda kapitál finanseira ne’ebé sidadaun sira iha liuliu hosi estudante sira-nia inan-aman, hodi bele kontribui atu promove sidadaun nia oan ba nível estudu ida aas liu tán iha futuru liuhosi kapitál finanseira ne’e, tanba edukasaun mak sai baze ba dezenvolvimentu nasaun nian. Kooperativa refere laiha limitasaun, katak la’os ba estudante ho profesór de’it maibé ba estudante nia família sira seluk mós bele sai membru COPAS nian. SEKOOP mós iha esperansa katak eskola seluk bele banati kooperativa ne’ebé PAULO VI halo ona, hodi kontribui atu eleva nível edukasaun estudante nian, nune’e bele hametin nasaun nia rekursu umanu ida forte nafatin hosi povu nia oan.

Vikeke, 16 Outubru 2020 – Ministru Turizmu, Komérsiu no Indústria (MTKI) José Lucas da Silva, iha sexta (16/10) ne’e, vizita sítiu turístiku gruta Leki Raka ne’ebé konsidera nu’udar fatin istóriku ida iha tempu rezisténsia, lokalizada iha Ossú, munisípiu Vikeke. MTKI observa direita kondisaun fíziku iha fatin ne’e, ne’ebé dezenvolve hosi SEFOPE iha tinan 2011 liubá, hanesan uma ka fatin entrada ba sítiu turístiku ne’e, hodi buka hatene kona-ba jestaun ne’ebé halo durante ne’e ba fatin refere. MTKI konversa mós ho autoridade lokál sira hanesan xefe suku inklui lia-na’in sira, hodi rona sira-nia preokupasaun no sujestaun sira ba Governu relasiona ho dezenvolvimentu ba fatin turístiku ne’e.

Dili, 19 Outubru 2020 – Sekretáriu Estadu Ambiente (SEA) Demetrio de Carvalho informa katak Governu liuhosi SEA sei sosa Bote rihun ba rihun hosi komunidade sira ne’ebé mak homan, atu sai hanesan alternativu ida hodi troka saku plástiku iha programa sesta bázika ne’ebé Governu atu fahe ba uma-kain vulnerável sira. "SEA sei sosa Bote hosi komunidade rihun ba rihun, tan ne’e husu ba inan ho alin feto sira ne’ebé iha suku rua Ailiku no Leo-lima ne’ebé mak hatene homan Bote ka alternativa seluk karik bele inan sira, tia sira, ho alin feto sira bele homan bote to rihun 5 ka liu ida ne’e di’ak liu tán, ha’u sei haruka ekipa Ambiente mai rekolla no sosa iha ne’e", SEA informa ida ne’e ba komunidade sira, iha sexta (16/10) liubá, iha suku Ailiku, munisípiu Ainaru. SEA hatutan katak Bote ne’ebé atu sosa hosi komunidade ne’e sei uza hodi tau sasán apoiu sesta bázika nian no entrega fila-fali ba povu hanesan jestu ida hodi promove produtu komunidade sira nian no mós dalan ida atu kombate saku plástiku iha Timor leste.

Dili, 19 Outubru 2020 – Sekretaria Estadu Juventude no Desportu (SEJD) realiza ezibisaun jogu tradisionál tutur sanan-rai hosi munisípiu Manatutu, iha sexta (16/10) ne’e, iha resintu SEJD, Lesidere, ho objetivu atu promove Timor-Leste nia jogu tradisionál sira ba públiku. Diretór Jerál Servisu Kooperativa SEJD, João dos Santos esplika katak jogu tradisionál ne’e sei aprezenta iha komemorasaun loron Proklamasaun Independénsia 28 Novembru iha tinan ne’e, ne’ebé sei hala’o iha munisípiu Likisá, tanba ne’e ezibisaun refere nu’udar preparasaun ida mós ne’ebé SEJD halo molok aprezenta iha loron komemorasaun ne’ebé temi. Adjuntu Administradór munisipiu Manatutu, Gaspar Hornai da Silva ne’ebé akompaña pratikante sira ne’e hateten katak, Manatutu apresia tebes ho SEJD nia inisiativa hodi fó ona oportunidade ba grupu tutur sanan-rai hosi Manatutu mai aprezenta jogu ida ne’e. Maria Soares do Rego, inan-feton ida hosi Manatutu ne’ebé hola parte mós iha ezibisaun jogu tradisionál ida ne’e hateten, nia haksolok ho SEJD nia programa ida ne’e tanba bele ajuda prezerva jogu tradisional tutur sanan-rai labele lakon.

Dili, 19 Outubru 2020 – Sekretáriu Estadu Juventude no Desportu (SEJD) Abrão Saldanha hateten katak nia hakarak promove Timor-Leste nia jogu tradisionál sira durante nia mandatu, tanba iha nasaun balu ne’ebé dezenvolve sira-nia jogu tradisionál sai tiha nu’udar jogu olímpiku. “Hakarak atu promove Timor-Leste nia jogu tradisionál sira. Sé ita konsege dezenvolve ita-nia jogu tradisionál, ita bele partilla ita-nia jogu sira ne’e ba mundu no fahe ba nasaun hirak ne’ebé iha ita-nia rejiaun. Ida ne’e importante tanba iha jogu internasionál balu ohin loron, ne’ebé hahú nu’udar jogu tradisionál, hanesan Taekwondo ne’ebé mak mai hosi jogu tradisionál Korea (Korea Súl) nian, ohin loron sai jogu olímpiku”, Abrão informa ida ne’e iha nia intervensaun, wainhira partisipa iha ezibisaun jogu tradisionál tutur sanan-rai, ne’ebé realiza iha sexta (16/10) liubá, iha resintu SEJD, Lesidere. Abrão mós esplika katak iha komemorasaun Proklamasaun Independénsia tinan ida ne’e, SEJD sei aprezenta no promove Timor-Leste nia jogu tradisionál rua ba nasionál, ida mak tutur sanan-rai hosi munisipiu Manatutu no jogu ida seluk mak hana kaliik ne’ebé pratika iha munisipiu 7.  “Aban-bainrua ita sei investiga para jogu sira ne’e iha sistema rasik atu bele halo kompetisaun karik tuir nia sistema ne’ebé iha”, Abrão hatutan.

Dili, 19 Outubru 2020 – Igreja Katólika iha Timor-Leste lakon tán bibi-atan ida, Padre Ilídio Correia, SDB, moris iha 13 Outubru 1970, iha postu-administrativu Vemasse, Baukau, ne’ebé hakotu-iis iha domingu (18/10) ne’e, iha Ospitál Nasionál Guido Valadares (sigla portugés HNGV). Padre Ilídio Correia, SDB, sofre moras fuan, tanba ne’e hetan atakasaun fuan wainhira prezide hela misa eukarístika iha parókia Maria Auxiliadora Komoro, Dili, domingu ne’e, iha tuku 9:00 dadeer, no lori kedas ba HNGV maibé la konsege salva nia vida. Padre Ilídio nia mate-isin sei lori ba iha postu-administrativu Vemasse, Baukau, no sei realiza misa ida ida iha ne’ebá.

Manufahi, 19 Outubru 2020 – Liuhosi konferénsia imprensa ne’ebé realiza iha domingu (18/10) ne’e, iha Same, Autoridade munisípiu Manufahi ho sarani katólika parókia Nossa Senhora de Assunção Same, kondena autór ne’ebé uza identidade falsu lori insulta no defama Padre Pároku Sabino Sousa da Gama, iha mídia sosiál facebook, hodi publika katak Padre Sabino Sousa mak impede reabilitasaun igreja Same no uza osan igreja no eskola nian ba nia nesesidade partikulár, nune’e, autoridade no sarani sira rejeita totalmente hodi dehan katak informasaun ne’e la loos. Administradór munisípiu Manufahi Arantes Isaac Sarmento, Ohin (19/10), informa katak nia mós lamenta ho atitude hosi individu balu ne’ebé publika informasaun refere, nune’e, nia husu ba Ministériu Justisa no telekomunikasaun sira atu identifika no prosesa tuir lei ne’ebé vigór iha Timor-Leste. Komandante PNTL Manufahi Joni Viana das Regras informa mós katak, parte polísia simu ona keisa hosi konsellu parokiál Same hodi submete ba prosesu investigasaun ba autór insulta no defama lideransa igreja katólika nian iha Same.

Dili, 19 Outubru 2020 – Vise Ministru Turizmu, Komérsiu no Indústria (MTKI) Domingos Lopes Antunes, hamutuk ho Sekretáriu Estadu ba Juventude no Desportu (SEJD) Abrão Saldanha, no Reprezentante Programa Nasaun Unidu ba Dezenvolvimentu (sigla inglés UNDP) iha Timor-Leste, Munkhtuya Altangerel, iha sexta (16/10) liubá, halo lansamentu ba ‘Youth Co: Lab Innovation Challenge 2020’, nu’udar programa kompetisaun ba foinsa’e sira kona-ba ideia negósiu inovativu ba dezenvolvimentu sustentável, iha Knua Juventude Fila-Liman, Páteo, Dili. Kompetisaun refere lansa hodi fó oportunidade ba foinsa’e timoroan sira atu hahú negósiu ho ideia inovativu lori solusiona dezafiu ne’ebé mak durante ne’e sira enfrenta. Kompetisaun ideia inovativu ba tinan ida ne’e foka liu ba área importante tolu mak hanesan, produsaun no konsume ai-hán, turizmu komunitáriu no mós jestaun lixu. Serimónia lansamentu ne’e hetan mós partisipasaun hosi Country Director KOICA Sikhyun Kim, no mós Embaixadór Onoráriu hosi Estadus Unidus Amérika, Portugál no Uniaun Europeia.

Atu kalrifika katak relasiona ho Notísia hosi Jornal Independente iha pájina oin ho títulu : “PM Taur Haruka Karta ba Fretilin Husu Apoiu Iha Governu", edisaun segunda-feira, 10 Juñu 2019, hosi fonte anónimu ne’ebé jornalista Independente foti hanesan notísia. Wainhira jornalista Diáriu Independente konfirma ida ne’e ho Primeiru-Ministru Taur Matan Ruak (segunda-feira, 10 Juñu 2019 ), hafoin remata enkontru semanal ho Xefe Estadu, hatán katak ne’e notísia inventadu. “Ha’u la hatene sé mak inventa buat ida ne’e”, dehan Xefe Governu hodi hatán ba jornalista Independente."

Dili, 11 juñu 2019 - Prezidente Repúblika Francisco Guterres Lú Olo, ohin, hasoru malu ho Prinseza Tailándia Maha Chakri Sirindhorn hodi espresa gratidaun ba apoiu ba povu Timor-Leste iha Palásiu Prezidensiál Nicolau Lobato Aitarak laran. Prezidente Repúblika agradese apoiu dezenvolvimentu ne’ebé Governu Tailándia fó ba Timor-Leste, liuliu iha area edukasaun no agrikultura no durante prosesu tranzisaun ho prezensa Forsa Manuntensaun Pás husi rai refere. Prinseza Maha Chakri Sirindhorn mai Timor-Leste atu haree besik projetu ne’ebé hetan apoiu husi Rainha Tailándia nian, hala’o iha Hera no Ermera ba alimentasaun eskolár iha eskola. Iha 2014, Prinseza Maha Chakri Sirindhorn marka prezensa iha lansamentu kampaña Zero Hunger Challenge husi ONU. Prinseza Maha Chakri Sirindhorn nu’udar defensora ba eforsu globál halakon hamlaha no malnutrisaun. Timor-Leste nu’udar nasaun dahuluk iha Asia-Pasifíku ne’ebé lansa kampaña Zero Hunger Challenge ho objetivu 100 % asesu ba hahan adekuadu, zero ma-nutrisaun ba labarik tinan 2 mai kraik, sistema aihan sustentavel, produtividade no rendimentu aumenta no la halakon no estraga hahan.

Maliana, durante loron 5 hahu husi loron 10 to’o 14 Junhu 2019, Provedoria dos Direitos Humanos e Justiça (PDHJ) hamutuk ho parseiru hanesan Ministério Defesa (MD), Falintil Força Defesa Timor-Leste (F-FDTL) no Unidade Assesoria Direitus Umanus (UADU) iha Timor-Leste realiza treinamentu ba membrus F-FDTL Posto Destakadu Tunu Bibi Maliana kona-ba Kna’ar F-FDTL no Direitus Umanus.  Objetivu husi treinamentu ne’e mak atu hasa’e koñesimentu no kapasidade ba membrus F-FDTL sira nian kona-ba valor no prinsipiu direitus umanus hodi hala’o kna’ar tuir Lei nasional, Lei organiku F-FDTL, regulamentu disiplina militar, Lei juridiku uza forsa no Lei internasional direitus umanus no lei sira seluk.  Objetivu seluk mak, atu hasa’e koñesimentu ba membru F-FDTL sira nian hodi redus asaun violasaun direitus umanus relasiona ba atuasaun no uza forsa iha terenu, nune’e bele hamenus keixa husi komunidade ba PDHJ no entidades seluk. Treinamentu ne’e, abertura husi Provedora, Jesuina Maria Ferreira Gomes, MPA Komandante Posto Destakadu F-FDTL Tunubibi Maliana, Mariano Faria, Kapitaun Antonio Claúdio, Reprezentante UADU no Formandos sira husi PDHJ, MD, F-FDTL no UADU.

Dili, 16 Juñu 2019 : Primeiru-Ministru Taur Matan Ruak hato’o sentidu kondolénsia ba família enlutada, Saudozu Tuloda nian alias “Tubir Loke Dalan”, Eis Primeiru Vise-Sekretáriu Rejiaun III Kruzeiru ne’ebé mak fila hikas ona ba Aman Maromak iha sábadu loron 15 fulan Juñu 2019, iha Ospitál Nasionál Guido Valadares (HNGV). “Ha’u nia sentidu kondolénsia ne’ebé kle’an ba família saudozu nian ne’ebé triste hela tanba lakon ita-nia As’wain ida ne’ebé iha tempu okupasaun fó nia vida hodi kontribui ba ita-nia nasaun hodi ohin ita sai nasaun livre no independe. Ita hotu reza ba nia atu nia klamar kontinua tau matan ba nia família no ba ita hotu hodi kontinua nia obra ne’ebé nia husik hela."

Dili, 19 Outubru 2020 – Prezidente Repúblika Francisco Guterres Lú Olo informa katak nia preokupa ho veteranu nia envolvimentu iha falsifikasaun dokumentu veteranu falsu, liuhosi dalan ilegál atu simu osan, hodi hetan rekoñesimentu hosi Estadu, ne’ebé tuir loloos veteranu tenke sai nu’udar ezemplár ba sidadaun sira seluk tanba kontribuisaun iha luta ba libertasaun nasionál. Prezidente Repúblika hato’o ida ne’e, ohin, wainhira hasoru malu ho Prokuradór Jerál Repúblika José da Costa Ximenes, iha palásiu prezidensiál Nicolau Lobato, Dili. Hafoin audiénsia ho Prezidente Repúblika, Prokuradór Jerál Repúblika informa katak, veteranu balu ne’ebé mak envolve iha kazu falsifikasaun dokumentu ne’e agora hetan ona pena iha prizaun. Iha 16 Outubru liubá, Tribunál Distritál Díli fó pena ba autór sira no obriga atu selu fila-fali indiminizasaun ho valór osan $93.547.  Prokuradór Jerál Repúblika husu ba Ministériu relevante atu foti medida rigorozu ba autór ne’ebé envolve iha kazu falsifikasaun dokumentu ne’e. Prokuradór Jerál ne’e haktuir tán, envolvimentu veteranu sira nian la’os de’it kona-ba falsifikasaun dokumentu, maibé mós ba projetu infraestrutura sira ne’ebé hetan hosi estadu.

Dili, 19 Outubru 2020 – Prokuradór Jerál Repúblika (PJR) José da Costa Ximenes, kestiona Juíz iha Tribunál Distritál Díli (TDD) ne’ebé fó pena tinan 5 ba autór kazu krime droga kilógrama 3,53 ne’ebé akontese iha 14 Janeiru liubá. PJR la simu desizaun hosi Juíz iha TDD ne’e tanba konsidera katak pena refere kamaan hela, nune’e Ministériu Públiku hatama ona rekursu liuhosi TDD ba Tribunál Rekursu. “Buat ne’ebé ami preokupa uitoan mak Juíz ne’ebé prezide julgamentu ida ne’e, foin tama iha kareira seidauk to’o tinan ida. Sé iha kazu balu, uluk kilograma 1 (hetan pena) ba tinan 10, agora kilógrama 3,53 ba tinan 5,” José Ximenes informa, ohin, hafoin hasoru malu ho Prezidente Repúblika, iha palásiu prezidensiál Nicolau Lobato, Dili. PJR hatutan tán katak ema uza Timor-Leste sai hanesan fatin tránzitu droga tanba sistema kontrolu frájil hela, kestaun kuadru legál no ida seluk mak pena ne’ebé ki’ik ka kamaan hela ba autór sira. Pena ne’ebé la todan sei loke tán odamatan ba ema atu lori droga tama mai Timor-Leste. PJR mós dehan, Juíz ne’ebé seidauk iha esperiénsia natoon bele kaer kazu sira kamaan hodi nune’e bele manán esperiénsia molok kaer kazu boot hanesan krime organizadu.

Dili, 19 Outubru 2020 - Sekretaria Estadu ba Formasaun Profisionál no Empregu (SEFOPE) liuhosi Diresaun Nasionál Empregu Esteriór (DNEE) realiza tán teste etapa daruak iha Akademia PNTL Komoro, ba Seasonal Worker Program (SWP) ba kandidatu traballadór hosi munisípiu Dili. Kandidatu sira ne’ebé tuir teste etapa daruak ne’e hamutuk 2.196, kompostu hosi mane 1.577 no feto 619. Diretór Nasionál DNEE Filomeno Soares hateten, teste ba etapa daruak ne’e nu’udar teste kontinuasaun fíziku ne’ebé realiza ona iha 21 Setembru to’o 9 Outubru 2020, nune’e, kontinua iha etapa daruak ne’e to’o 23 Outubru 2020. Diretór Filomeno salienta katak kritéria ba teste ne’e hanesan de’it, feto push up dala sanulu-resin-lima, mane dala tolunulu, no halai ba feto dala tolunulu, mane dala limanulu, nune’e push up pasa ba set and range hotu mak ba halai.

Dili, 19 Outubru 2020 – Ministra Finansa Interina nu’udar mós Vise Ministra Finansa, Sara Lobo Brites, ohin, marka audiénsia semanál ho Primeiru-Ministru Taur Matan Ruak, hodi informa kona-ba preparativu livru Orsamentu Jerál Estadu (OJE) ba tinan 2021 nian. Ministra Finansa Interina promete katak sei entrega livru OJE 2021 ba Parlamentu Nasionál (PN) molok Outubru remata. "Enkontru semanál ho Sua Exelénsia Señór Primeiru-Ministru kona-ba progresu preparasaun livru orsamentu, tékniku sira servisu hela durante fim da semana, Finansa ho UPMA servisu hamutuk hela para bele aselera hodi bele entrega ba Parlamentu Nasionál molok fulan ne’e remata, ami promete duas semanas, purtantu fim de Outubru ami sei entrega”, Sara Lobo informa, iha palásiu Governu, Dili. Xefe Governu mós orienta atu prepara enkontru ho membru Governu hotu iha Kuarta semana ne’e, tanba nia hakarak introdúz ba nia elenku governamentál sira kona-ba OJE 2021 ne’ebé diferente ho OJE sira tinan liubá katak OJE 2021 iha baze programa, ho objetivu atu membru Governu sira entende didi’ak estrutura hosi orsamentu ne’e.

Dili, 19 Outubru 2020 – Relasiona ho projetu infraestrutura hamutuk 145 ne’ebé Estadu atu selu, Prokuradór Jerál Repúblika (PJR) José da Costa Ximenes informa katak projetu ne’ebé laiha kontratu, Estadu laiha devér atu selu, tanba projetu hirak ne’e balu iha kontratu, balu laiha kontratu, balu laiha kontratu no projetu seidauk halo. Buat ne’ebé sai problema mak projetu balu ne’ebé laiha kontratu maibé servisu halo tiha ona. José da Costa Ximenes informa ida ne’e, iha segunda (19/10) ne’e, hafoin remata audiénsia ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. “Buat ne’ebé problema mak kontratu laiha, servisu halo ona. Maibé, pur ezempu dehan halo ponte, mota iha ne’ebá, pontu iha ne’ebá, dudu sees hotu ona, agora mota ida mós laiha, agora atu selu saida. Projetu halo mós dehan hanesan la halo. Husu pagamentu atu hala’o saida? Kontratu laiha tán. Kualkér Estadu ida iha mundu kontra nia devér wainhira iha nia kontratu. Laiha kontratu di’ak liu lalika paga”, José Ximenes informa.

Dili, 20 Outubru 2020 – Ministru ba Asuntu Parlamentár no Komunikasaun Sosiál (MAPKOMS) Francisco Jerónimo hateten katak MAPKOMS iha papél importante ida mak atu halo koordenasaun ho liña ministeriál sira iha programa diseminasaun informasaun kona-ba asaun Governativa nian, tanba tuir VIII Governu nia polítika katak hakarak populasaun sira iha baze tenke hatene saida mak Governu halo. Tanba ne’e, MAPKOMS organiza sorumutu regulár ida ho ofisiál komunikasaun sosiál Governu nian, iha segunda (19/10) ne’e, iha palásiu Governu, atu hahú halo koordenasaun hodi implementa programa Diseminasaun Informasaun Nasionál (DIN), iha nível nasionál to’o munisipál no suku rurál sira.  Nune’e, informasaun hotu-hotu ne’ebé iha relasaun ho polítika no programa VIII Governu nian, tenke to’o ho uniforme iha komunidade sira-nia leet ho forma ida programadu, sistemátiku no orientadu. Programa DIN ne’e tuir planu sei implementa iha Novembru no Dezembru 2020 iha munisipiu Kovalima, Bobonaru no RAEOA.

Dili, 20 Outubru 2020 – Ministériu Solidariedade Sosiál no Inkluzaun (MSSI) konvoka enkontru hodi halo koordenasaun ho instituisaun relevante sira hanesan Provedoria ba Direitu Umanu no Justisa (sigla portugés PDHJ), Komisaun Anti Korupsaun (sigla portugés CAC), Polísia Nasionál Timor-Leste (PNTL), no Ministériu Administrasaun Estatál (MAE), iha implementasaun pagamentu apoiu monetáriu iha ámbitu pandemia Covid-19, ba agregadu familiár reklamante hamutuk 2.909 iha teritóriu Timor-Leste. Objetivu hosi koordenasaun ne’e mak atu garante transparánsia ba implementasaun programa apoiu monetáriu ba agregadu familiár reklamante sira bazeia ba Dekretu Lei Nú. 15/2020. Enkontru ne’ebé realiza iha salaun MSSI Kaikoli refere, hosi parte instituisaun hirak ne’e fahe ideia tuir knaar ida-idak nian no mós posibilidade atu envolve hanesan observadór independente iha implementasaun pagamentu.

Oe-cusse, 17 juñu 2019 - Prezidente Repúblika Francisco Guterres Lú Olo informa katak meiu ambiente importante tebes ba vida nasaun. Prezidente Repúblika hateten deklarasaun ne’e bainhira partisipa iha serimónia kuda ai-oan iha resintu Monumentu Lifau, Oe-cusse, hodi komemora Loron Internasionál ba Meiu Ambiente. Prezidente Repúblika haksolok ho inisiativa Rejiaun Administrativa Espesiál Oe-cusse-Ambeno (RAEOA) ne’ebé promove liután kampaña nasionál lidera husi Xefe Estadu, sidadaun ida ai-oan ida, ne’ebé sei kuda ai-oan hamutuk miloens 7 durante tinan 5 nia laran iha Oe-cusse. Meiu ambiente importante tebes ba moris nasaun ida nia tanba fó matak-malirin no isin di’ak ba povu. Tanba ne’e, Prezidente Repúblika apela ba sidadaun ida-idak atu kuda ai-oan hodi kontribui nasaun nia moris. Estadu presiza harii kondisaun atu halo sosializasaun ba kuda ai-oan, proteje animál, ambiente moos ba sidadaun hotu-hotu. Prezidente Repúblika kontente hodi haree ai-kameli ne’ebé kuda iha resintu Aeroportu Internasionál Rota do Sândalo ne’ebé moris tiha ona. Prezidente Repúblika hala’o vizita durante loron rua, 17-18 juñu 2019 iha RAEOA inaugura Aeroporto Internasionál Rota do Sândalo hodi komemora tinan-5 kriasaun ZEESM iha Oe-cusse ho Dekretu Lei númeru 3/2014.

Dili, 20 Outubru 2020 – Komandante Jerál Polísia Nasionál Timor-Leste (PNTL) Komisáriu Faustino da Costa hamutuk ho Segundu Komandante Jerál PNTL Komisáriu Polísia Mateus Fernandes, ohin, realiza enkontru ho Komandante PNTL hosi munisípiu sira, Unidade, Sentru Formasaun Polísia (sigla portugés CFP), Xefe Servisu no Departamentu sira, iha kuartél jerál komandu PNTL. Faustino da Costa informa, sorumutu ne’e ho objetivu atu simu orientasaun hosi Komandu PNTL relasiona ho seguransa ba loron Finadu no selebrasaun seluk iha fulan Novembru nia laran mak hanesan iha loron 12 no 28. “Tenke asegura loron Finadu, tanba ne’e mak ohin bolu Komandante hotu-hotu mai, tanba ita hatene baibain balu iha Misa laran komesa halo problema no iha rate ka semitériu halo problema, nune’e mak ohin realiza enkontru ne’e hodi fó orientasaun oinsá mak bele asegura iha loron Finadu ne’e”, Komandante Jerál PNTL hatutan. Komandante Jerál PNTL akresenta tán katak kontrolu ba movimentu transporte iha loron Finadu sai mós asuntu ida ne’ebé Komandu orienta ba Komandu munisípiu ida-idak téknikamente atu oinsá Komandante sira asegura nune’e evita mosu asidente iha loron importante ne’e, tanba haree ba kada tinan númeru asidente sempre sa’e maka’as iha selebrasaun loron Finadu.

Dili, 20 Outubru 2020 – Rede Monitorizasaun Dezenvolvimentu Sosiedade Sivíl, liuhosi nia Koordenadór Imanuel Dobes Pinto, iha konferénsia imprensa ne’ebé realiza ohin, iha Same, hateten, sira halo prosesu monitorizasaun no detekta katak projetu haluan estrada hosi Maubise ba postu-administrativu Turiskai iha tinan 2011 to’o agora abandonadu no la kontinua, loke estrada foun ba saudozu Nicolau Lobato nia mate fatin Binani iha tinan 2017 to’o agora paradu, no reabilitasaun estrada Betanu iha postu-administrativu Same ba to’o Dotik iha postu-administrativu Alas taka de’it ho rai henek kada tinan. Tanba ne’e sira husu ba VIII Governu atu tau prioridade hodi kontinua hikas projetu ne’ebé paradu. Rede Monitorizasaun ne’e husu mós ba Deputadu Manufahi oan ne’ebé reprezenta povu Manufahi iha Parlamentu nasionál, atu koalia asuntu estrada ne’ebé povu Manufahi enfenta, labele ko’alia no insulta de’it ba interese grupu no partidu nian. Deputadu Manufahi oan sira presisa uza loron sábadu no domingu hodi ba halo fiskalizasaun ba projetu sira ne’ebé paradu iha Manufahi. Administradór munisípiu Manufahi Arantes Isaac Sarmento informa, projetu haluan estrada hosi postu-administrativu Maubise ba postu-administrativu Turiskai, no projetu loke estrada ba Binani Turiskai inklui reabilitasaun estrada parte tasi Mane nian tama iha projetu nasionál. Projetu hirak ne’e paradu tanba liga ho mudansa polítika iha rai-laran, maske nune’e ekipa Ministériu Obras Públikas halo ona levantamentu dadus hodi prepara ba prosesu tenderizasaun atu implementa iha tinan oin.

Díli, 18 Juñu 2019 - Fakuldade Siénsia Sosiál (FSS) husi Universidade Nasional Timor Lorosa’e (UNTL) ho inisiativa rasik estabelese ona sistema estasionamentu manuál ba kareta no motorizada iha resintu FSS nian hodi transporte sira para tuir orden no la perturba prosessu aprendizajem ne’ebe la'o hela. Dekanu FSS, Profesór Camilo Ximenes Almeida, iha kampus Kakoli, Díli, hateten katak liuhusi ho vise-dekanu sira-nian esforsu mak ohin loron fakuldade bele hatuur ona sistema estasionamentu ba parajen transporte sira. “Maské estasionamentu ne’ebé iha sei ho manuál maibé ne’e hanesan hanorin ona ita sira ne’ebé mai servisu ka aula ho transporte atu para karik, tenki para tuir regras estasionamentu ne’ebé maka iha ona,” dehan Dekanu FSS. Vise-dekanu Asuntu Administrasaun no Finansa, Profesór Júlio Aparacio, hateten iha tinan 2019 ne’e diferente ho tinan kotuk liu ba tanba transporte ne’ebé iha tinan ne’e barak liu no pesoál seguransa difisil atu konsege kontrola ambiente parajen transporte iha fakuldade nia laran. Tan ne’e estabelesimentu ne’e sei fasilita pesoál seguransa atu halo kontrolu estudante, dosente no funsionáriu sira para tuir regras estasasionamentu ne’ebé fakuldade prepara ona.

Dili, 20 Outubru 2020 – Sosiedade Sivíl sira iha munisípiu Manufahi halo monitorizasaun no identifika katak eziste suku hamutuk 14 iha Manufahi ne’ebé mak to’o agora seidauk asesu ba liña eletrisidade. Koordenadór Rede Monitorizasaun Dezenvolvimentu munisípiu Manufahi, Imanuel Dobes Pinto, hato’o informasaun ne’e, iha konferénsia imprensa ne’ebé realiza ohin, iha Same, Manufahi. Tanba ne’e, sira husu Governu atu tau atensaun ba suku hirak ne’ebé enfrenta hela problema liña eletrisidade to’o ohin loron. Hatán ba ida ne’e, Administradór munisípiu Manufahi Arantes Isaac Sarmento informa, parte munisípiu halo ona levantamentu dadus hodi aprezenta ona ba Ministériu Administrasaun Estatál ho Ministériu Obras Públikas atu rezolve, tanba ne’e iha suku 4 mak sei hetan uluk instalasaun liña eletrisaidade iha tinan oin.

Dili, 20 Outubru 2020 – Prezidente Tribunál Rekursu Deolindo dos Santos informa katak sei halo formasaun ba juíz, auditór no ofisiál justisa sira, atu komprende di’ak liu Lei Medida Prenvensaun no Kombate Korupsaun. Deolindo hato’o informasaun ne’e, ohin, hafoin marka audiénsia ho Prezidente Repúblika Francisco Guterres Lú Olo, iha palásiu prezidensiál, Dili. Formasaun ba juíz, auditór no ofisiál justisa sei hala’o iha 12 Fevereiru molok Lei Medida Prevensaun no Kombate Korupsaun tama iha vigór. Formasaun ne’e sei hasa’e koñesimentu juíz, auditór no ofisiál justisa sira nian atu hotu-hotu iha perspetiva hanesan ba Lei Medida Prevensaun no Kombate Korupsaun. Lei ne’e prevé norma balu ba operadór sira iha Tribunál atu deklara sira-nia rikusoin.

Relasiona ho Prokuradór Jerál Repúblika José da Costa Ximenes nia deklarasaun kona-ba diskorda desizaun hosi juíz iha Tribunál Distritál Dili (TDD) ne’ebé fó pena kamaan ba autór kazu droga ho kilógrama 3.53, Prezidente Tribunál Rekúrsu Deolindo dos Santos hateten katak di’ak liu emite opiniaun diskordánsia ne’e liuhosi rekursu, nune’e, juíz sira iha Tribunál Superiór mak bele avalia katak desizaun ba autór kazu droga ne’e adekuadu ka la adekuadu. “Atu emite opiniaun sira hanesan ne’e, di’ak liu emite iha prosesu, através rekursu. Orsida iha rekursu, juíz sira iha Tribunál Superiór mak bele avalia katak desizaun ne’e loos ka la loos, di’ak ka la di’ak, pena ne’e adekuadu ka la adekuadu so através de rekursu. Lei la permite ha’u nu’udar juiz atu ko’alia kona-ba kazu konkretu ruma iha públiku. Lei hateten seja prokuradór, juiz tenke emite opiniaun legál iha prosesu wainhira la konkorda”, Deolindo informa, ohin, hafoin remata sorumutu ho Prezidente Repúblika Francisco Guterres Lú Olo, iha palásiu prezidensiál, Dili.

Palásiu Prezidensiál Nicolau Lobato, Dili, 25 juñu 2019 - Prezidente Repúblika Francisco Guterres Lú Olo husu ba Ministru Defeza no  Ministru Interior interinu, Brigadeiru Jenerál Filomeno Paixão, atu tau matan ba kestaun imigrasaun, tanba atuasaun balu la tuir regras. Brigadeiru Jenerál Filomeno Paixão hateten katak kestaun ne’ebé Prezidente Repúblika levanta orsamentadu tiha ona no agora iha prosesu aprovizionamentu atu halo sofistikasaun ba ekipamentu iha Mota Ain no iha Aeroportu Nicolau Lobato, Komoro atu labele akontese tan eskapa iha tasas.  Relasiona ho kontinuidade mandatu Xefe Estadu Maior Jenerál Lere Anan Timur, Ministru Defeza no Ministru Interior interinu hateten reuniaun iha Konsellu Superior Defeza no Seguransa membru sira fó hanoin, maibé desizaun iha Prezidente Repúblika nia liman. Hein katak Primeiru Ministru Taur Matan Ruak bele rona liu hanoin husi Xefe Governu ninian. Ministru Defeza no Ministru Interior interinu prosesa ona nia funsionáriu balu ba Comissão Anti-Corupção relasiona ho falsifikasaun dokumentus.

Dili, 20 Outubru 2020: Vise Primeiru-Ministru nu’udar mós Ministru Planu Ordenamentu José Reis aprezenta ba Primeiru-Ministru Taur Matan Ruak, ohin, iha palásiu Governu, kona-ba opsaun sira atu dada Fibra Ótika hosi Darwin, Autrália mai Timor-Leste. Iha Opsaun sira ne’ebé aprezenta mak opsaun tékniku, modalidade finanseira, opsaun polítika no jurídika, atu lori ba iha Konsellu Ministru hodi halo diskusaun no aprovasaun, nune’e bele hahú ona prosesu dada kabu submarinu ne’e. Polítika dada Fibra Ótika hosi Darwin mai Timor-Leste ne’e nu’udar prioridade VIII Governu nian, iha kooperasaun ho Governu Austrália, ho objetivu atu eleva kapasidade rede internet iha rai-laran, tanba VIII Governu mós iha programa ba Governu eletróniku ka Governu dijitál, no ida ne’e atu realiza presiza iha liña internet ne’ebé lalais.

Dili, 20 Outubru 2020 – Relasiona ho promesa kona-ba atu kria kampu traballu ba ema 60.000 kada tinan ne’ebé kestiona hosi bankada CNRT, Ministru Prezidénsia Konsellu Ministru Fidelis Magalhães hateten, ohin, iha Parlamentu Nasionál katak, ida ne’e la’os na’in ba nia maibé na’in mak Aliansa Mudansa ba Progresu (AMP). “Relasiona ho 60.000 Kampu Traballu nia na’in la’os ha’u Fidelis Magalhães, nia na’in mak AMP (Aliansa Mudansa ba Progresu) ne`ebé mós implika na’in mak CNRT. Ha’u enkuantu hanesan Ministru Reforma Lejizlativa Asuntu Parlamentár iha devér atu fó sai programa Governu iha momentu ne’ebá, iha ne`ebé ha’u tenke ko’alia sai buat loos. Buat loos mak wainhira ita ba kampanã lori livru oan ne'e apresenta ba povu tomak iha ita-nia rai katak sé ita manán ukun karik ita hakarak kria kampu traballu ho númeru 60.000 kada tinan, sé ita vezes ba mandate tomak 300.000, saida mak akontese wainhira hafoin ita ukun hamutuk iha Aliansa Maioria Parlamentár ka Aliansa Mudansa ba Progresu hatúr ita-nia programa ne'ebé mak ita hato’o ba ita-nia populasaun durante kampaña eleisaun, ita transforma sai programa Governu no durante debate diskusaun orsamentu jerál estadu, bankada CNRT rasik mak abstéin ba proposta orsamentu, ida ne`ebé mak kontribui ba ita-nia fallansu kolektivu atu atinje kriasaun empregu 60.000 anuál”, Fidelis informa. Fidelis hatutan, sé bankada PD ka FRETILIN mak kestiona kona-ba promesa kampu traballu 60.000 ne’e entaun nia sei rona ho di’ak tanba sira iha razaun, maibé CNRT mak halo fali insultu kona-ba ida ne’e.

Dili, 20 Outubru 2020: Relasiona ho rekomendasaun hosi Prokuradór Jerál Repúblika Jose da Costa Ximenes ne’ebé dehan Governu labele halo pagamentu ba projetu sira ne’ebé laiha kontratu, Vise Primeiru-Ministru no Ministru Planu Ordenamentu José Reis hateten katak, projetu hirak ne’ebé kontratu laiha ne’e Governu sei diskute iha Konsellu Ministru. Diskusaun ne’ebé Governu sei halo ne’e hodi buka solusaun polítika ho baze jurídika ne’ebé bele solusiona no loke dalan atu halo pagamentu ba emprezáriu sira ne’ebé mak kaer obra laiha kontratu ne’e. José Reis hatután, ida ne’e importante atu resolve maibé ema balu tenke responsabiliza nafatin ba aktu sira ne’ebé uluk hala’o no la tuir dalan legál.

Dili, 21 Outubru 2020 – hosi Jullu to’o Setembru 2020 Polísia Nasionál Timor-Leste (PNTL) munisípiu Dili rejista kazu krime hamutuk 445 ne’ebé mak komete hosi sidadaun sira. Komandante PNTL munisípiu Dili Superintendente Xefe Henrique da Costa hateten, hosi kazu 445 ne’e, kazu ofensa integridade fízika hamutuk 155, violénsia doméstika 47 no iha kazu seluk tán. Komandante informa ida ne’e, iha reuniaun Konsellu Seguransa Munisipál, iha CFP Komoro, Dili. Henrique informa tán katak Jullu to’o Setembru 2020 PNTL mós rejista kazu infrasaun hamutuk 1.587, maioria motorista sa’e motorizada la uza kapasete no seluk tán.

Dili, 21 Outubru 2020 – Durante semana ida hahú hosi 13 to’o 19 Outubru 2020 Komandu Polísia Nasionál Timor-Leste (PNTL) rejista kazu insidente hamutuk 59 no asidente hamutuk 20 ne’ebé mak akontese iha teritóriu nasionál. Porta-vóz Komandu PNTL Superintendente Xefe Arnaldo de Araújo, iha tersa (20/10) ne’e, liuhosi konferénsia imprensa hateten, situasaun seguransa jerál iha teritóriu Timor-Leste la’o di’ak no hakmatek, maske nafatin mosu insidente ho totál 59 domina liu hosi kazu baku malu no asalta malu ne’ebé mak akontese iha semana ida nia laran. “Kazu asidente tráfiku hamutuk 20 ne’ebé mak akontese kauza hosi fatór umanu 90%, fatór veíkulu 5% no fatór estrada 5%, dala barak asidente hirak ne’e mosu tanba ema ne’ebé mak kondúz kareta no motorizada ho kondisaun matan-dukur nune’e laiha konsentrasaun ne’ebé di’ak durante hala’o viajen”, porta-voz Komandu PNTL ne’e hatutan.

Dili, 20 Outubru 2020 – Lalenok United FC hakat tán ba faze finál hafoin halakon Boavista FC ho golu 3-2 iha jogu faze semi-finál Kopa FFTL 2020, ne’ebé realiza iha tersa (20/10) ne’e, iha estádiu munisipál Dili. "Ami kontente bele joga ho di'ak iha semi-finál Kopa FFTL ne'e, iha jogu primeira parte Lalenok joga ho lalais liu tanba iha kombinasaun, fahe bola ho joga di'ak tebes no servisu ho ekipa ne'ebé di'ak hodi hetan rezultadu 3-2, maibé ha'u apresia no orgullu liu jogu ne'ebé mosu iha primeira parte nian”, dehan Treinadór Lalenok FC Simon Elissetche, iha konferénsia imprensa hafoin jogu remata, ne’ebé sente orgullu ho ekipa Lalenok nia vitória. Simon Elissetche klarifika, jogu tuir mai ka jogu finál sei hein rezultadu hosi SLB Laulara kontra Assalam FC, maibé ekipa Lalenok sei prepara di'ak liu tán atu oinsá bele kompete iha faze finál nian.

Manufahi, 21 Outubru 2020 – Polísia Nasionál Timor-Leste (PNTL) munisípiu Manufahi, ohin (21/10), kaptura joven estudante ida ho inisiál FS, tinan 17, iha suku Letefoho, postu-administrativu Same, tanba deskonfia katak nia mak sai nu’udar autór ne’ebé insulta Padre Pároku parókia Same, Sabino Sousa da Gama, iha mídia sosiál facebook, ne’ebé kestiona hosi sarani inklui autoridade sira iha Manufahi. Komandante PNTL Manufahi Joni Viana das Regras informa katak sarani sira ne’ebé péritu ba Teknolojia Informátika konsege deteta autór nia paradeiru liuhosi Global Persoaning System (GPS) tanba iha tersa (20/10) kalan autór kontinua halo publikasaun iha mídia sosiál facebook. Molok halo kapturasaun, PNTL ohin dadeer, komunika kedas ba Prokuradór Distritál Suai hodi hetan mandatu kapturasaun ba autór no oras ne’e daudauk submete ona ba prosesu investigasaun iha Komandu PNTL Munisípiu Manufahi.  PNTL prende mós evidénsia sira hanesan telemóvel ne’ebé autór uza hodi halo públikasaun iha mídia sosiál. Komandu Polisia Manufahi aprezenta ona autór ba Ministériu Públiku Suai hodi prosesa tuir lei.

Dili, 21 Outubru 2020 – Konsellu Ministru hala’o reuniaun, ohin, iha palásiu Governu, no delibera atu propoin ba Prezidente Repúblika Francisco Guterres Lú Olo, kona-ba atu halo renovasaun Estadu Emerjénsia (EE) ba dahitu loron tolunulu tán. Objetivu hosi proposta renovasaun EE ne’e mak hodi atende evolusaun preokupante sira hosi situasaun epidemiolójika no proliferasaun ba kazu rejistadu hosi kontájiu Covid-19, iha nível rejionál no mós nível mundiál, atu evita no neutraliza risku sira hosi propagasaun Covid-19. Ho nune’e, bele proteje saúde públika no iha kbiit atu hatán ba sistema nasionál saúde. Estensaun EE ne’e permite atu suspende ka restrinje direitu sira kona-ba sirkulasaun internasionál, fiksasaun rezidénsia no rezisténsia.

Dili, 21 Outubru 2020 – Konsellu Ministru, ohin, hala’o sorumutu no aprova projetu ida ne’ebé aprezenta hosi Sekretária Estadu ba Igualidade no Inkluzaun (SEII), Maria José de Jesus, kona-ba ‘Preventing and Responding to Gender-Based Violence in Timor-Leste’ ka Prevensaun no Resposta ba Violénsia Bazeia ba Jéneru iha Timor-Leste. Projetu ne’e atu kontribui ba prevensaun violénsia bazeia ba jéneru no disponibilidade rekursu ne’ebé sufisiente destina ba implementasaun no monitorizasaun lejizlasaun no polítka sira kona-ba violénsia bazeia ba jéneru iha espasu públiku sira, ho espesiál atensaun ba feto sira iha situasaun vulnerabilidade boot ne’ebé konsidera nia kondisaun fízika no mentál, no sira hela iha área ne’ebé iha risku boot ba dezastre naturál. Projetu ne’e iha durasaun fulan 48 no orsamentu totál dólar amerikanu hamutuk millaun 7.7, sei implementa hosi UN Women Timor-Leste, iha koordenasaun ho SEII, iha parséria ho ajénsia nasaun unidu sira seluk no iha kooperasaun ho Ministériu no Instituisaun públiku sira seluk ne’ebé relevante, nune’e mós organizasaun sosiedade sivíl.

Suai, 28 juñu 2019 - Prezidente RDTL Francisco Guterres Lú Olo akompaña hosi espoza Cidália Nobre Guterres no entidade estadu Timor-Leste Kuda ai oan iha suku Loro postu administrativu Suai munisípiu Covalima. Atividade kuda ai oan hanesan program prioridade Xefe Estadu ne'ebé lansa ho tema "SIDADAUN IDA AI OAN IDA" atu kuda ai oan millaun ida nunee bele haburas no hamatak fali rai Timor-Leste ne'ebé hetan ona degradasaun. "ita nia rai sei sofre no sei fó terus ba ita nia oan sira liu hosi ambiente ida degradasaun ba beibeik, ohin loron mundu tomak preukupa ho meu ambiente, sekretáriu jerál ONU fó sai kedas katak, se agora povu hotu-hotu iha mundu nee la preukupa ho meu ambiente maka mundu ne'e sei hakoi nia-an rasik. Ambiente ne'e importante tebes para ita hotu-hotu tenke halo protesaun, ita hotu tenke hadi'a ba nafatin para aban bainrua ita nia oan no beioan sira bele hola proveitu hosi ai oan sira ne'ebé mak ita kuda iha ita nia uma oin ka kintal, sidade, aldeia ka suku ne'e ita nia oan sira mak sei hola proveitu. Labarik ba eskola tenke aprende kuda ai oan atu bele hatene valór moris nian, ita hotu no povu tomak iha dever atu proteje ita nia meu ambiente", dehan Prezidente. Partisipa kuda ai oan ne’e Xefe Casa Civil Prezidénsia Repúblika Francisco Maria de Vasconcelos, deputadu, membru governu no autoridade Munisípiu Covalima.

Dili, 21 Outubru 2020 – Iha reuniaun ne’ebé prezide hosi Xefe Governu Taur Matan Ruak, ohin, Konsellu Ministru aprova ona projetu proposta lei ne’ebé aprezenta hosi Ministru Justisa Manuel Cárceres, kona-ba kriasaun Órden Advogadu Timor-Leste ho sigla dezignada OATL inklui nia estatutu. OATL sei sai hanesan asosiasaun públika ne’ebé reprezenta advogadu no advogadu estajiáriu Timor-Leste sira, ho personalidade jurídika no la sujeita ba podér sira orientasaun nian hosi órgaun sira Estadu nian ka kualkér pesoál koletiva públika ka privada, independente no autónomu iha realizasaun ba nia objetivu sira. Poder sira ne’e tutela legalidade kona-ba OATL ne’ebé prevé iha rejime jurídiku asosiasaun públika profisionál sira, mak ezerse hosi Ministru Justisa. Husi atribuisaun oioin OATL nian, inklui responsabilidade hosi atribuisaun títulu profisionál advogadu no advogadu estajiáriu nian, nune’e mós regulamenta ezersísiu ba nia profisaun. OATL sei defende direitu no interese hosi nia membru sira, promove formasaun, atualizasaun no hasa’e profisionál no kontribui ba interkámbiu, kolaborasaun no kooperasaun ho instituisaun hanesan.

Dili, 21 Outubru 2020 – Vise Ministru Saúde Bonifácio Maucoli dos Reis, husu ba sidadaun hotu-hotu atu pratika moris saudável hanesan fase liman, kuida fasilidade saúde sira ne’ebé estabelesidu ba prevensaun Covid-19 no seluk tán, hodi halo mudansa ba hahalok tanba ida ne’e mak investimentu ne’ebé efetivu liu. Nune’e, hotu-hotu hamutuk reforsa determinasaun atu transforma nasaun sai seguru no ijiéniku ba oin. “Covid-19 fó hanoin ona mai ita hotu katak ita labele tán kompromete ijiene liman no oinsá asaun simples hanesan ne’e fatór determinante entre mate no moris. Maibé keta haluha katak Covid-19 mak ita halo ijiene liman maibé ho ijiene liman mak ita halo prevensaun ba moras hada’et sira hotu, ijiene liman bele fó seguransa ba ai-hán di’ak no nutrisaun. Ijiene liman mós hatudu ambiente ne’ebé saudável ba ema hotu (...) Tanba ne’e, mudansa ba hahalok simples sira (ba moris saudável) nu’udar investimentu efetivu liu (...) nune’e mai ita hotu hamutuk reforsa ita-nia determinasaun atu sai nasaun ida ne’ebé seguru no ijiéniku no lori ba oin”, Bonifácio informa, ohin, iha Palásiu Sinza, iha eventu komemorasaun loron mundiál fase liman.

Dili, 21 Outubru 2020 - Xefe Estadu Maiór Jenerál F-FDTL Lere Anan Timur, ohin, hasoru malu ho Prezidente Repúblika (PR) Francisco Guterres Lú Olo, iha palásiu prezidensiál, hodi informa kona-ba F-FDTL nia situasaun, inklui ezersísiu COBRA 20.2 ne'ebé membru sira halo hela iha munisípiu Baukau, hahú hosi 19 to'o 30 Outubru 2020. "Ohin ha'u mai hasoru Prezidente Repúblika, mai informa de'it ami-nia situasaun, ida ne’e de'it buat seluk laiha no ha'u informa ba Prezidente situasaun agora kalma, atividade ami nian ne’e mak, agora Forsa sira halo hela ezersísiu, hanesan baibain tinan-tinan halo Ezersísiu COBRA 20.2,  halo iha Munisípiu Baukau, postu-administrativu Laga, hanesan atividade Forsa Armada nian ida ne’e mak ha'u mai informa ba Prezidente Repúblika", dehan Jenerál Lere. Jenerál Lere hatutan, kona-ba destakamentu Forsa Armada hodi halo ezersísiu iha área Laga ne'e hanesan parte ida atu hamenus konflitu entre juventude sira iha área ne'ebá, tanba arte-marsiál iha Nunira sunu uma no baku malu, ho ida ne’e mak prezensa hosi Forsa Armada iha ne’ebá liuhosi ezersísiu COBRA 20.2 ne’e  halo sira atu hadame malu.

Díli, 28 Juñu 2019 - Konsellu de-Administrasaun (KdA) Banco Central de Timor-Leste (BCTL) realiza reuniaun mensál iha loron 24 Juñu iha sala reuniaun BCTL. Ajenda prinsipál ba reuniaun ohin Konsellu de-Administrasaun nian mak halo diskusaun no apresiasaun ba proposta aplikasaun lisensa ba servisu transferénsia osan ba operadór rua (2) mak Sociedade Beldejespin Unipessoal Lda no Loja Gloria Unipessoal Lda. Konsellu de-Administrasaun, hafoin halo apresiasaun ba proposta ida-ne’e, deside atu la konsede lisensa ba servisu transférensia osan ba operadór rua (2) refere. Membru Konsellu de-Administrasaun kompostu hosi Abraão de Vasconselos (Governadór), Nur-Aini Alkatiri (Vise Governadóra), Venancio Alves Maria (Vise Governadór), Maria Madalena Brites Boavida (Membru) , Aicha Bassarewan (Membru), Francisco Guterres (Membru) no Elizario Ferreira (Membru).

Dili, 1 jullu 2019 - Prezidente Repúblika Francisco Guterres Lú Olo sei auzente husi teritóriu nasionál husi loron 1 to'o 5 jullu 2019. Ohin, Prezidente Repúblika sai husi Timor-Leste ba Kuala Lumpur, Malázia, ho motivu hodi halo asisténsia médika. Tuir Konstituisaun RDTL artigu 80, konjugadu ho artigu 10 husi Estatutu Titulares Orgaun Soberania, Prezidente Repúblika fó koñesimentu ba Parlamentu Nasionál bainhira sai husi territóriu nasionál. Nune’e, Prezidente Repúblika informa tiha ona ba Parlamentu Nasionál kona-ba auzensia ida ne’e antes ohin sai ba Malázia. Prezidente Repúblika sei fila fali mai Dili, Timor-Leste, iha 5 jullu 2019.

Dili, 22 Outubru 2020 – Vise Ministru Interiór antónio Armindo hala’o enkontru ho Komandante Jerál Polísia Nasionál Timor-Leste (PNTL) Faustino da Costa no Segundu Komandante Jerál PNTL Mateus Fernandes, iha kuarta (21/10) ne’e, iha Kuartél Jerál PNTL Kaikoli, hodi ko’alia kona-ba disiplina no oinsá respeita ierárkia komandu. António Armindo hateten, disiplina ne’e liga liu ba loro-loron wainhira Ajente ida hetan nia Komandante Seksaun ka Komandante Pelotaun, tenke kumprimenta no kontinensia, no mós ba membru Korpu Seguransa Pesoál sira ne’ebé eskolta membru Governu no alta entidade (VIP sigla inglés) la signifika sira-nia nível hanesan VIP, kuandu sira hetan sira-nia Komandante, Komandante seksaun to’o Komisáriu sira tenke kontinensia. Membru Governu ne’e haktuir tán, “ha’u mai ko’alia ho Komisáriu na’in rua atu nune’e fó hanoin ba Komandante hotu-hotu hodi hatutan mensajen ne’e ba membru Polísia hotu-hotu no loro-loron iha formatura Komandante sira tenke fó hanoin nafatin katak orientasaun hosi Komisáriu mak ko’alia kona-ba disiplina, étika servisu no hakru’uk ba ierárkia”.

Vietname, 22 Outubru 2020 – Ema 100 resin mate no uma rihun resin hetan estragus, kauza hosi inundasaun boot tebes ne’ebé akontese iha Vietname durante semana hirak nia laran iha Outubru 2020, tuir informasaun hosi Kompas Global. Definidamente iha ema na’in-111 mak mate no na’in-22 lakon to’o agora seidauk hetan. “Inundasaun ida ne’e mak aat liu ona kompara ho seluk ne’ebé ami hasoru iha dékada ida ne’e”, dehan Nguyen Thi Xuan Thu, Prezidente Kruz Vermelha Vietname, iha komunikadu ida iha tersa (20/10) ne’e. Inundasaun ne’e kauza mós plantasaun alimentu éktare 7.200 resin mak hetan estragus no karau liu 691.000 mak mate, tuir informasaun hosi Ajénsia Notísia Vietña. CNN mós haktuir katak inundasaun ne’e estraga konstrusaun estrada nasionál 16 no destrui mós estrada rejionál metru 161.880 iha provínsia 4.

Dili, 22 Outubru 2020 – Sentru Nasionál Chega! (sigla portugés CNC), hetan vizita hosi ekipa Ministériu Administrasaun Estatál (MAE) nian, iha tersa (20/10) liubá, ho objetivu atu parte rua ko’alia no esplora opiniaun kle’an liu tán kona-ba Governu nia programa uma ba kbiit-laek. Hosi parte CNC, iha sorumutu ne’e, ko’alia mós kona-ba perspetiva CNC nian relasiona ho konseitu kbiit-laek, hanesan parte ida hodi kompleta ezbosu ToR ba semináriu ka konsultasaun nasionál liga ba programa uma ba kbiit-laek ne’ebé tuir planu sei realiza iha tempu badak. Enkontru refere nu’udar mós enkontru kontinuasaun ne’ebé molok ne’e CNC hala’o ona ho Ministru MAE Miguel Pereira de Carvalho, Vise-Ministru MAE Lino de Jesus Torrezão no Diretór sira iha MAE, iha 9 Outubru 2020 liubá, hodi ko’alia espesifikamente kona-ba progresu servisu CNC nian no programa balu ne’ebé hala’o ona ho parséria hosi MAE hanesan, mapeamentu sítiu istóriku, komunidade ida istória ida, protesaun sítiu istóriku, inklui CNC mós fó paresér kona-ba programa Governu nian liga ho uma ba kbiit-laek.

Dili, 22 Outubru 2020 - Sekretaria Estadu Ambiente (SEA) fó Formasaun ba Brigadista Voluntáriu Defeza Ambientál sira kona-ba oinsá sai nu'udar sidadaun ne'ebé iha espíritu voluntarizmu hodi kontribui ba kuida ambiente no ba prosesu dezenvolvimentu. Líder máximu SEA Demetrio de Carvalho, iha formasaun ne'e hateten, Brigada Voluntáriu Defeza Ambientál nu'udar movimentu ida atu hamoris hikas espíritu voluntarizmu ne'ebé uluk sai nu'udar abut ba prosesu libertasaun nasionál. "Ita harii fila-fali movimentu ida ne'ebé lakon tiha iha ita-nia rai, movimentu ida ne'ebé loloos raizes forte ba prosesu libertasaun nasionál ninian ne'e hahú lakon depois de ukun-an", SEA hateten, ohin (22/10), iha Infordepe, Balide. Iha entrevista, ba jornalista sira Demetrio hatutan tán, "Plantasaun kafé sira ohin husik hela ba ita, sira ne'e hotu iha tempu barak ba kotuk, loos duni iha esploitasaun mós iha tempu ne'ebá, maibé barak mós servisu tanba voluntarizmu. Ida ne'e mak ita hakarak halo moris fali atu espíritu pertense ba ukun rasik-an ne'e bele moris iha juventude sira-nia laran no ha'u espera brigadista sira bele hahú kontribui asaun ki'ik oan ne'ebé sira bele halo ba ambiente".

Dili, 22 Outubru 2020 - Sekretáriu Estadu Ambiente (SEA) Demetrio de Carvalho hateten katak programa dólar 3 ba sosiedade Timor-Leste ne'ebé implementa hahú hosi UNTAET nia tempu hodi hamoos dalan, esgotu no lixu iha uma oin sira ne'e halo Timor-Leste lakon tiha valór kooperasaun, valór na'in ba ukun-an no valór na'in ba rekursu seluk. "Ita-boot sira hatene sosiedade Timor-Leste ne'e iha UNTAET nia tempu to'o mai tinan barak nia laran, hamoos esgotu ema bolu naran 3 dólar, hamoos lixu iha ita-nia uma tatiis 3 dólar. Sosiedade 3 dólar ne'e halo Timor-Leste lakon tiha valór kooperasaun, valór na'in ba ukun-an, valór na'in ba rekursu seluk ne'e la di'ak", Demetrio informa ida ne'e, ohin, wainhira fó formasaun ba Brigadista Voluntáriu Ambientál Sira, iha Infordepe, Balide. Tanba ne'e, Demetrio hatutan katak, SEA estabelese Brigada Voluntáriu Ambientál ne'e atu juventude sira deside hodi kuda no hamoris fali valór loloos ba prosesu dezenvolvimentu hanesan tempu uluk Timoroan sira uza mentalidade voluntarizmu hodi luta ba ukun rasik-an.

Dili, 22 Outubru 2020 - Ministériu Turizmu, Komérsiu no Indústria (MTKI) liuhosi Diresaun Nasionál Emprendimentu, Atividade no Produtu Turístiku, sei realiza feira Loro-kraik ho komunidade suku Bidau Santa Ana, iha Jardín Ponte B. J. Habibie, durante loron rua, 23 no 24 Outubru 2020. Liuhosi konferénsia imprensa ne'ebé realiza ohin, iha CCD, Diretór Jerál Turizmu José Dias Quintas informa katak, feira ne'e ho objetivu atu promove hahán lokál sira Timor-Leste nian, sasán homan sira, tais no buat seluk tán. Eventu refere sei fó mós oportunidade ba juventude sira atu hatudu sira-nia kreatividade hanesan dansa, múzika inklui buat seluk tán. MTKI no parte PNTL mós husu ba komunidade sira ne'ebé sei hola parte iha eventu ne'e atu ida-idak jere nia lixu hodi mantéin jardín ka fatin eventu nian moos, liuliu joven sira labele ba hafo'er jardín refere ho asaun bandalizmu sira.

Diretor Verifikasaun no Lisensa Liga Futebol Amadora (LFA) José Carvalho informa katak hahú horseik 1 Jullu loke ona rejistrasaun ba klube foun hirak ne'ebé hakarak partisipa iha jogu terseira Divizaun no rejistrasaun sei remata iha 15 Jullu fulan ida ne’e. "Durante ne'e iha ona klube hirak ne'ebé mak mai foti ona formulariu LFA no mai rejistu ona mak hanesan, FC Ermera City, ADN Maubisse no Dili United. Klube hirak ne'ebé mai foti ona formulariu ami sei loke nafatin oportunidade atu hakat mai rejistu liu-liu munisipiu hirak ne'ebé to'o agora klube seidauk iha," tenik José liu hosi konferensia imprensa ne'ebé halao iha edifisiu LFA Bairro Formosa. Nia afirma tan, klube hosi munisipiu hirak ne'ebé foti ona formulariu maibé seidauk submete ba LFA hodi halo rejistrasaun mak hanesan, reprejentante Oecuse, Atauru, Covalima no Bobonaro. Maibé LFA fó nafatin oportunidade ba Munisípiu hirak ne'ebé klube seidauk iha bele hakbesik an ba edifisiu LFA atu hetan informasaun klaru. Klube hirak ne'ebé tinan rua liu ba partesipa ona iha jogu terseiru Divizaun maibé la konsege ultrapasa ba Segunda Divizaun hamutuk klube 8 mak: FC Karau Fuik, FC Aimo, AS Lero, FC Liquiça, Emanuel FC, FC Leopa, FC Tokodade no FC Matebian. Enkuantu klube hirak ne'ebé degrada hosi segunda Divizaun tun mai terseiru mak hanesan, YMCA, CAFE, Benfica Dili no ADR União. "Klube tuan sira ne'e nafatin iha direitu atu partesipa iha jogu Terseiru Divizaun," dehan nia. Klube hirak ne'ebé atu partisipa iha jogu Terseira Divizaun tenke kompleta dokumentus hirak ne’e: dokumentu hosi Notariadu, Jogador minimu 20, sertifikadu Treinasor no ho osan montante $ 2.500.

Dili, 22 Outubru 2020 – Komandante Jerál Polísia Nasionál Timor-Leste (PNTL) Faustino da Costa, informa katak PNTL nia preokupasaun ida mak kona-ba atividade hosi joven sira iha semana nia rohan (fim de semana), halibur malu ho númeru boot hodi halo akampamentu no toba iha fatin turístiku sira. Komandante Jerál informa ida ne'e, ohin, hafoin atualiza tiha situasaun iha teritóriu nasionál ba Prezidente Repúblika Francisco Guterres Lú Olo, iha palásiu prezidensiál, relasiona ho seguransa, insidente no asidente sira. Komisáriu Faustino konsidera katak atividade ne'ebé joven sira halo ne’e hanesan direitu pesoál, maibé nia husu ona ba Komandu PNTL sira, atu tau-matan ba atividade hirak ne’e hodi evita hahalok sira ne’ebé la adekuadu no mós proteje fatin turistiku sira.

Dili, 22 Outubru 2020 – Instituisaun Falintil-Forsa Defeza Timor-Leste (F-FDTL) lakon tán nia ofisiál superiór ida hosi Komponente Forsa Navál Lijeira, Kapitaun Fragata João Francisco de Fátima 'Buka Tuir', ne'ebé hakotu-iis iha HNGV, ohin tuku 05:00 dadeer, hodi husik hela nia feen ho oan na'in-4, tanba hetan moras komplikadu. João Francisco moris iha Loi-hunu, iha 10 Outubru 1969, oan hosi Antonio da Costa Fátima no Clementina da Costa. Saudozu hahú inkorpora ba F-FDTL iha 02 Fevereiru 2001. Instituição F-FDTL sente lakon tebes nia membru ida ne'ebé hatudu nia dedikasaun no servisu di'ak tebes hodi servi ba nasaun Timor-Leste.

Dili, 22 Outubru 2020 Ministru ba Asuntu Parlamentár no Komunikasaun Sosiál (MAPKOMS) Francisco Jerónimo, hala'o surumutu ho Diretór Ezekutivu kompañia operadora telekomunikasaun Telkomsel, Yogi Rizkian, ohin, iha gabinete MAPKOMS, Dili. Iha reuniaun ne’e, Diretór Ezekutivu Telkomsel atualiza informasaun kona-ba kooperasaun lubuk ida ne’ebé estabelese ona ho Sekretaria Estadu Komunikasaun Sosiál (SEKOMS), RTTL-EP no Tatoli-IP. Yogi Rizkian kompromete sei garante kontinuidade kooperasaun ne’ebé kompañia operadora telekomunikasaun ne’e halo ho SEKOMS no mídia estatál rua ne’e iha futuru, no sei kontinua mantéin kooperasaun ne’ebé halo tiha ona ho instituisaun mídia estatál rua ne’e, nune'e, hein katak jornalista sira hosi RTTL no Tatoli bele aproveita teknolojia ne’ebé Telkomsel oferese hodi transmite informasaun ba públiku ho lalais no fásil.

Dili, 22 Outubru 2020 - Sekretáriu Estadu Kooperativa (SEKOOP) Elizário Ferreira hateten katak SEKOOP sei harii kooperativa kréditu union iha kada postu-administrativu ne'ebé mak seidauk eziste, inklui harii kooperativa produsaun rua ka bele liu iha kada suku bazeia ba suku nia poténsia. SEKOOP hato'o informasaun ida ne'e, ohin (22/10), wainhira nia halo abertura ba semináriu kona-ba Dezenvolvimentu Ekonomia Lokál Baze iha Kooperativa, ne'ebé realiza iha Edifísiu Administrasaun postu-administrativu Ilomar, munisípiu Lautén. "Durante ha'u-nia mandatu seidauk to'o loron atus ida maibé konsege hamoris ona kooperativa kréditu union hamutuk sanulu resin neen iha teritóriu laran tomak. Ba futuru mós Sekretaria Estadu Kooperativa sei harii kooperativa kréditu union iha kada postu-administrativu ne'ebé mak seidauk eziste no mós harii kooperativa produsaun rua no bele liu iha kada suku hotu-hotu bazeia ba potensiál suku sira iha", SEKOOP informa. Partisipante iha semináriu ne'e mak Reprezentante Administradór Postu Ilomar, Xefe suku Aliebere, Kaenliu, Fuat, Ilomar1, Ilomar2, no Trilolo, Prezidente Kooperativa Kréditu Union NAUNIL, inklui komunidade sira.

Dili, 23 Outubru 2020 – Prezidente Repúblika Francisco Guterres Lú Olo hato’o nia preokupasaun ba Komandante Jerál Polísia Nasionál Timor-Leste (PNTL) Faustino da Costa, relasiona ho númeru kazu suisídiu ho maneira hatalik-an ka tara-an ne’ebé oras ne’e boot tebes. “Sua Exelénsia preokupa liuliu mak kazu suisídiu tanba iha fulan hirak nia laran, suisídiu ne’e boot”, afirma Komisáriu Faustino da Costa, hafoin hasoru malu ho Prezidente Repúblika, iha kinta (22/10) ne’e, hodi esplika Xefe Estadu nia hanoin kona-ba Komandu PNTL nia relatóriu semanál, relasiona ho situasaun seguransa no kazu suisídiu sira. Komisáriu Faustino da Costa informa tán, iha fulan hirak ikus to’o semana ne’e, kazu suisídiu ne’ebé akontese barak mak ho maneira tara-an, ne’ebé akontese iha munisípiu Lospalos, Likisá no iha Ainaru.

Dili, 23 Outubru 2020 – Prezidente Repúblika Francisco Guterres Lú Olo hato’o sentidu kondolénsia ba família ofisiál superiór F-FDTL saudozu Kapitaun Fragata João Francisco Fátima ‘Buka Tuir’, no husu atu estadu bele tau-matan nafatin ba oan kiak sira ne’ebé saudozu ne’e husik hela. “Ohin ita lakon ita-nia ema di’ak ida no lakon mós ita-nia komandante boot ida hosi marina”, Prezidente Repúblika hateten iha presta omenajen ba saudozu João Francisco, ne’ebé hakotu-iis iha kinta (22/10) dadeer, iha HNGV. Prezidente Repúblika hateten tán, tuir informasaun ne’ebé divulga, “Uluk sei moris, ema ne’ebé pasénsia liu no ema ida ne’ebé nunka kontra nia komandante no hatán nia komandante sira, halo servisu nonook de’it iha ai-laran no iha vila laran. Saudozu Buka Tuir nu’udar veteranu ida ne’ebé luta ba libertasaun nasionál iha ai-laran no mós vila laran”. Hafoin Timor-Leste hetan nia independénsia, iha 2001 João Francisco sai membru F-FDTL kolokadu iha primeiru batalaun. Iha 2002 sai instrutór iha F-FDTL. Saudozu sai parte hosi Komponente Forsa Navál Lijeira iha 2007. Iha 2012 saudozu hetan promosaun ba kapitaun tenente. Iha 2018 Buka Tuir sai segundu komandante Forsa Navál.

Dili, 23 Outubru 2020 – Sekretáriu Estadu ba Juventude no Desportu (SEJD) Abrão Saldanha hateten katak oras ne’e ema barak mak utiliza ona teknolojia foun iha servisu fatin, tanba ne’e, nia iha mehi atu hahú governasaun dijitalizadu iha SEJD durante nia mandatu. "Ohin loron ema barak mak uza ona teknolojia foun iha servisu fatin. Dadus barak mak persiza arkiva no dadus sira ne’e tenke tuir sistema dijitalizasaun. Ha'u-nia mehi ida mak governasaun dijitalizadu bele hahú iha SEJD durante ha'u-nia mandatu ida ne'e," Sekretariu Estadu informa, iha kinta (22/10) ne’e, wainhira halo abertura ba formasaun kona-ba dijitalizasaun arkivu ba funsionáriu SEJD sira, iha sala reuniaun SEJD Lesidere, Dili. Abrão Saldanha salienta, dijitalizasaun no protesaun ba arkivu ne’e importante tebes atu preserva SEJD nia memória institusionál, tanba ne'e funsionáriu sira tenke partisipa ho di’ak iha formasaun ne’e atu bele aplika kedas iha sira-nia servisu fatin. Diretora Diresaun Nasionál Informasaun, Komunikasaun no Teknolojia (DNICT), Aida de Jesus Soares informa, SEJD iha arkivu rasik maibé uza sistema manuál de’it. Tanba ne’e, nia hateten, “ha'u agradese Sua Exelénsia Sekretáriu Estadu ba polítika ne'ebé ita bele hahú tau iha prátika ohin liuhosi formasaun ida ne'e tanba importante tebes duni atu asegura SEJD iha sistema ne'ebé di’ak ba prezerva memória institusionál”.

Chile, 23 Outubru 2020 – Igreja rua hetan sunu wainhira akontese manifestasaun boot iha Santiago, Chile, ne’ebé hamosu tiha asaun violentu. Demonstrasaun ne’e akontese hafoin ema rihun resin tún ba dalan hodi komemora no hanoin hikas movimentu protestu boot ida hodi ezije igualdade ne’ebé akontese iha tinan kotuk hodi hamate tiha ema 30 no hakanek ema rihun resin. Manifestasaun ne’ebé akontese iha Domingu (18/10) ne’e inisialmente hakmatek hela iha kapitál Santiago. Maibé, iha insidente violentu ka asaun vandalizmu ne’ebé akontese fali iha parte loro-kraik, hodi rezulta igreja ida iha Santiago hetan sunu, enkuantu igreja ida seluk sofre estragus lubuk ida hosi ahi ne’ebé manifestante sira hada’et ba tán, maibé bombeiru sira konsege kontrola hodi hamate tiha. Tuir informasaun ne’ebé mídia hosi fatin refere fó sai katak igreja ki’ik, Church of the Assumption, ne’ebé hetan estragus totál tanba manifestante sira sunu ne’e, koñesidu hanesan ‘parókia artista’.

Baukau, 23 Outubru 2020 – Sekretáriu Estadu Kooperativa (SEKOOP) Elizário Ferreira, informa katak Primeiru-Ministru Taur Matan Ruak fó orientasaun ba SEKOOP atu harii kooperativa produsaun mínimu liu mak rua iha kada suku, no máximu depende ba poténsia ne’ebé eziste iha suku ne’e. Elizário hato’o informasaun ida ne’e, ohin (23/10), wainhira halo intervensaun iha semináriu kona-ba kooperativa ho tema ‘Dezenvolvimentu Ekonomia Lokál Baze Iha Kooperativa’, ne’ebé realiza iha postu-administrativu Baguia, munisípiu Baukau. "Formasaun no semináriu sira ne'ebé mak halo, kumpri misaun Sua Exelénsia Primeiru-Ministru, Taur Matan Ruak nian, ne'ebé orienta ami-ata katak, sé bele mínimu liu iha kada postu-administrativu kooperativa kréditu union ida, no iha kada suku mínimu kooperativa produsaun rua, máximu depende ba potensiál suku ne'ebé mak iha”, Elizário informa. Iha tempu hanesan, Prezidente Kooperativa Buras Baguia, Agostinho Guterres rekomenda ba Governu liuhosi SEKOOP katak formasaun no semináriu labele para iha ne’e de’it, maibé tenke kontinua ba oin.

Dili, 23 Outubru 2020 - Sekretáriu Estadu ba Komunikasaun Sosiál (SEKOMS) Merício dos Reis Akara hateten katak, Timor-Leste laiha tempu no laiha direitu atu taka mídia sosiál sira tanba la'os iha ne'e, ne'e duni sidadaun sira tenke uza oportunidade era dijitál ne'e ho kuidadu no ho matenek tanba era foun ne'e iha mós komplexidade. SEKOMS hato'o ida ne'e, wainhira halo intervensaun iha atividade kampaña kona-ba kombate HOAX no promove internet saudável, ne'ebé realiza ohin (23/10), hodi marsa hosi rotunda monumentu Prezidente Nicolau Lobatu, Komoro, to'o iha Golgota Mall. "Ita laiha tempu atu taka mídia sosiál sira, dalaruma ita mós laiha direitu atu taka facebook tanba facebook la'os iha ne'e, iha fatin seluk. Ita laiha mós direitu atu taka instagram, whatsapp tanba la'os iha ne'e, iha fatin seluk ne'ebé mundu ninian (...) Ne'e duni, era foun ida ne'e hanesan ohin ha'u dehan, iha oportunidade maibé iha nia komplexidade rasik sé ita la kuidadu, sé ita la matenek hodi uza", Akara informa. SEKOMS mós esplika katak Estadu no Governu iha responsabilidade hodi prepara sidadaun sira atu aproveita era dijitál ida ne'e ho matenek tanba era foun ne'e sei hamosu sivilizasaun foun, moris foun, hahalok foun no kultura foun.

Dili, 23 Outubru 2020 - Sidadaun sira labele partilla informasaun sira ne'ebé la fó benefísiu, no labele partilla informasaun ruma sein buka tuir nia fonte ka faktu hodi komprova katak loos ka la loos. Sekretáriu Estadu ba Komunikasaun Sosiál (SEKOMS) Merício dos Reis Akara ko'alia ida ne'e, ohin wainhira halo diskursu iha kampaña kona-ba kombate HOAX no promove internet saudável, ne'ebé realiza ohin (23/10), iha Golgota Mall, Komoro, Dili. "Wainhira simu informasaun ruma check fontes hosi ne'ebé, loos ka la loos. Segundu, hatene konteúdu ne'e di'ak ka la di'ak ba ita, ba ita-nia moris, ba ita-nia oan, ba ita-nia komunidade. Ikus, tenke check informasaun ida ne'e benefísiu mai ita ka lae, sé benefísiu, pozitivu, di'ak entaun share. Sé la benefísiu mai ita lalika share. Ne'e kontribuisaun di'ak ona ba movimentu kontra HOAX. Lalika share konteúdu ne'ebé mak la benefisia ita, konteúdu ne'ebé la di'ak, fontes ne'ebé la klaru", Akara informa. Akara hatutan, Governu liuhosi SEKOMS sei kontinua atividade kampanã ne'e to'o iha munisípiu hotu-hotu, no sei estende ba eskola ka universidade hotu-hotu, tanba edukasaun sívika sei kontribui maka'as hodi rezolve problema lia-falsu no uza internet la matenek iha Timor-Leste.

Dili, 23 Outubru 2020 - Diretór Jerál Komisaun Anti Korupsaun (sigla portugés CAC), Rosário Saldanha de Araújo sensibiliza Lei Medida Prevensaun no Kombate Korupsaun (sigla portugés MPCC) ba estrutura Sekretariadu Jerál Parlamentu Nasionál (PN), ohin (23/10), iha sala konferénsia Parlamentu Nasionál. Objetivu hosi sensibilizasaun ne’e, atu partilla informasaun kona-ba Lei MPCC ba funsionáriu públiku sira atu halo prevensaun hodi labele komete korupsaun wainhira asume kargu xefia ruma iha instituisaun ida. Partisipa iha jornada sensibilizasaun ne’e mak Sekretária Jerál PN, Cedelizia Fária dos Santos, akompaña mós hosi Sekretáriu Jerál Adjuntu, Luís Nascimento, Diretór no Xefe Divizaun sira inklui funsionáriu balu.

Dili, 23 Outubru 2020 – Prezidente Ezekutivu Global Organization of Parliamentarians Against Corruption (GOPAC) Timor-Leste, Francisco Miranda Branco, hateten katak Laiha ema ida mak santu, tanba ne’e atu hadook-an hosi korupsaun, presiza integridade forte hosi ema ida-idak atu labele halo korupsaun wainhira hetan oportunidade, tanba korupsaun nu’udar vírus ida ne’ebé bele estraga nasaun. Francisco Branco hato’o ida ne’e ba jornalista sira, ohin (23/10), hafoin remata semináriu kona-ba Kombate Korupsaun, iha salaun João Saldanha University, Dili. “GOPAC preokupadu ho situasaun korupsaun nian tanba korupsaun ne’e ba ami ne’e hanesan virus ida, virus, moras aat. Uluk ami servisu hamutuk ho Sekretariadu HIV/SIDA ami haree korupsaun ne’e hanesan moras ne’ebé bele estraga ita-nia nasaun. Ne’e mak ami hanoin ita hotu-hotu tenke hadook-an hosi ne’ebá, laiha ema ida santu iha ne’ebá, laiha santu. Oportunidade, kuandu hetan oportunidade sé laiha integridade bele monu ba korupsaun. Entaun ita tenke hasai anti body ida ne’e, anti body mak integridade. Sé integridade forte bele luta kontra korupsaun. Sé integridade la forte, hetan oportunidade korupsaun mosu”, hateten Francisco Branco. Tanba ne’e, Branco husu Polítiku sira hamutuk ho sidadaun hotu-hotu, fó liman ba malu hodi luta kontra korupsaun.

Dili, 24 Outubru 2020 - Ministru Turizmu Komérsiu no Indústria (MTKI) José Lucas da Silva ho Vise Ministra Turizmu Komunitáriu no Kulturál (MTKK) Inácia da Conceição, hamutuk ho entidade sira seluk, halo abertura ba programa Feira Loro-kraik loron dahuluk nian ne’ebé realiza iha jardín BJ Habibie iha sexta (23/10) ne'e, atu promove produtu artezenatu sira no mós atividade kulinária, hodi komemora 28 Novembru loron Restaurasaun Independénsia ba dala-45. Molok abertura, Vise MTKK, hamutuk ho bainaka espesiál, estudante no komunidade sira partisipa mós iha atividade ‘Zona Livre Veíkulu’ hodi la’o ain hosi Casa Europa ba BJ Habibie. Tuir planu MTKI nian ba 2021 sei halo feira Loro-kraik ne’e kada fulan dala ida atu nune’e fó prioridade ba negosiante sira ne’ebé laiha fatin hodi bele lori produtu atu fa’an.

Dili, 24 Outubru 2020 - Universidade Nasionál Timor Lorosa'e (UNTL), liuhosi Pro-reitoria ba Asuntu Akadémiku nia Diretór Jerál ba Servisu Administrasaun Akadémiku, Armindo Leto Fátima, iha kinta (22/10) ne'e, iha kampuz UNTL, informa katak ensinu superiór públika UNTL sei simu estudante ho totál 4.320 ba tinan akadémiku 2021. “Bazeia ba Diploma Ministériu Nú. 33/2020, nune’e, MESSK estabele ona Ekipa KAES (Komisaun Asesu Ensinu Superiór) ne’ebé konstitui hosi MESSK, UNTL, IPB, MEJD no instituisaun seluk tán mak responsável ba prosesu ne’e, no dahuluk mak diseminasaun no agora daudauk ita tama ona iha faze daruak mak rejistrasaun”, hatutan Armindo Leto. Armindo esplika mós katak pasu tuir mak sei hala’o ezame ba kandidatu sira iha 23 Novembru, no ba rejime jerál, finalista sira sei hili ho opsaun I, II, no III kursu ne’ebé sira prefere, hafoin ezame finál ne’ebé sei sentraliza iha MEJD. Diretór Jerál ne’e mós salienta tán katak totál estudante foun ne’ebé previstu ona 4.320, no hosi númeru ne’e sei distribui ba kada departamentu ne’ebé eziste iha fakuldade sira UNTL nian.

Dili, 24 Outubru 2020 - Konstrusaun estrada nasionál pakote A01-01 Dili, Hera-Manatutu, Sta. 47+600 - Sta. 47+850 B/S daudauk ne’e atinje ona pursentu 98 (98%). Oras ne'e kompañia hahú fui ona alkatraun ba ponte Beheda, postu-administrativu Laklo, Manatutu, nune'e, to'o Outubru 2020 ne'e remata konstrusaun estrada hosi Dili to'o Baukau uza hotu ona alkatraun, tuir informasaun ne'ebé Servisu Obras Públikas, Ministériu Obras Públikas (MOP) divulga. MOP garante katak servisu refere sei kompleta 100% molok kontratu konstrusaun sivíl remata iha 24 Fevereiru 2021. Servisu fasilidade estrada nian hanesan sinál tránzitu, markasaun ba estrada no seluk tán seidauk kompletu, tanba ne'e, MOP nafatin husu ba públiku tomak liuliu motorista sira atu halai kareta no motorizada ho neineik, kuidadu no tau atensaun nafatin iha viajen hodi to’o iha fatin objetivu. MOP mós agradese ba komponente liña frente sira hotu, hahú hosi traballadór la kualifikadu, kualifikadu, enjeñeiru, nível manajementu no seluk tán, liuliu ba kompañia ne’ebé halo esforsu, servisu maka’as hodi finaliza konstrusaun estrada nasionál ne’e.

Dili, 26 Outubru 2020 – Prokuradór Jerál Repúblika (PJR) José Ximenes hateten katak Komisaun Anti Korupsaun (sigla portugés CAC) rekupera no hatudu prestasaun servisu di’ak hodi luta kontra korupsaun, iha mandatu datoluk Komisáriu CAC nian ne’ebé lidera hosi Sergio Hornai. “Parabéns ba CAC tanba tinan 4 ba kotuk CAC kuaze sofre no paradu iha ninia servisu. Maibé ho prezensa Dr. Sergio Hornai nian, iha ona mudansa servisu”, José Ximenes dehan ida ne’e, iha kinta (22/10) ne’e, hafoin hasoru malu ho Senior Management CAC nian, iha edifísiu PJR Kolmera, Dili. PJR hamutuk ho Koordenadora Gabinete Kombate Korupsaun Kriminál, Lidia Soares, hatudu prontidaun atu kolabora ho CAC iha luta koletiva institusionál hamutuk ho sidadaun hotu-hotu hodi kontra krimi korupsaun.  “Saida mak Ministériu Públiku bele ajuda? Odamatan Prokuradór Jerál sempre nakloke ba CAC. Ministériu Públiku prontu kualkér oras atu CAC halo konsultasaun. Ita bele halo joint investigation”, José Xemenes informa.

Dili, 26 Outubru 2020 – Grupu benefisiáriu hamutuk 25 iha suku Ritabou, postu-administrativu Maliana, munisípiu Bobonaru, asina akordu ho Ministériu Agrikultura no Peska (MAP) liuhosi projetu hasa’e produtividade Agrikultura Sustentável (HAPAS), atu hetan fundu ki’ik hamutuk $34.953.00 ba faze dahuluk ho objetivu hodi hadi’a família nia ekonomia liuhosi atividade ortikultura, floresta, pekuária no mós peska. Diretór Projetu HAPAS, César José da Cruz informa, totál fundu ki’ik ne’e kuaze $89.898.000 ba grupu benifisáriu hotu-hotu iha Bobonaru ne’ebé mak partense ba área alvu sira. “Osan ne’e boot ne’e duni tenke utiliza osan ne’e ho didi’ak tanba liuhosi programa fundu ki’ik ne’e grupu sira bele hadi’a moris ka ekonomia iha uma-kain ida-idak nian liuhosi atividade hanesan ortikultura, pekuária, floresta no seluk, tenke iha sustentabilidade labele para iha dalan klaran”, César José hatutan.

Dili, 26 Outubru 2020 – Ministru Petróleu no Minerál (MPM), Victor da Conceição Soares, lansa relatóriu kona-ba MPM nia servisu durante loron 100, iha sexta (23/10) ne’e, iha salaun Timor Gap, EP, Timor Plaza, Dili. Relatóriu ne’e deskreve atividade servisu MPM nian hosi loron 100 ne’ebé durante ne'e hala’o ona, inklui mós vizaun, misaun, objetivu, prioridade espesífika ne’ebé mak sei implementa iha 2021, no Boa Governasaun no Jestaun Institusionál.  Iha mós deskrisaun sira hosi relatóriu ne’e kona-ba dezafiu no obstákulu ne'ebé mak durante ne'e MPM enfrenta, no atividade inklui progresu ne’ebé mak atinje ona hosi instituisaun tutela sira MPM nian hanesan ANPM, TIMOR GAP, IPG, no EITI.

Dili, 26 Outubru 2020 – Ministru Edukasaun, Juventude no Desportu (MEJD) Armindo Maia hateten katak atu halo inovasaun ba edukasaun utiliza Teknolojia Informasaun no Komunikasaun (sigla inglés ICT) iha Timor-Leste, presiza tebes fasilidade internet ne’ebé lalais no baratu liu, tanba ne’e Governu hamutuk ho parseiru sira presiza servisu maka’as hodi atinje ida ne’e, hodi fasilita ema hotu-hotu bele asesu ba edukasaun ida ne’ebé kualidade to’o iha área rurál sira. MEJD hato’o ida ne’e ba jornalista sira, ohin (26/10), hafoin halo tiha konferénsia dahuluk kona-ba ICT no Inovasaun Edukasaun, iha CCD. Armindo Maia hatutan tán, “MEJD nafatin dezenvolve buat sira ne’e maibé labele la’o mesak de’it, presiza apoiu hosi parseiru sira hotu, Governu, komunidade. Atu dezenvolve IT ne’e primeiru presiza osan, presiza fasilidade barak, karik aban bainrua ita iha kabu fibra ótika dalaruma (internet) bele lalais liu”. Konferénsia kona-ba ICT no Inovasaun Edukasaun ne’ebé realiza liuhosi kolaborasaun entre UNICEF Timor-Leste no MEJD ne’e sei halo durante loron rua, tanba ne’e sei kontinua tán iha 27 Outubru 2020.

Dili, 26 Outubru 2020 – Sekretaria Estadu Ambiente (SEA), ohin (26/10), entrega simbólikamente embalajen ho tipu saku verde produtu lokál (bote) ne’ebé sosa hosi komunidade sira hamutuk 500 no saku verde produtu resiklajen (kaixa) ba Ministériu Turizmu, Komérsiu no Indústria (MTKI). Embalajen hirak ne’e sei utiliza ba programa apoiu sesta bázika hosi Governu ne’ebé sei distribui ba uma-kain benefisiáriu kbiit-laek sira. Embalajen sira ne'e entrega direitamente hosi líder máximu SEA Demetrio de Carvalho ba Vise Ministru MTKI Domingos Lopos Antunes, no partisipa mós hosi Ministru MTKI José Lucas da Silva, iha edifísiu SEA NO MTKI, Mandarin, Dili.

Dili, 26 Outubru 2020 – Sekretáriu Estadu Ambiente (SEA) Demetrio de Carvalho, ohin (26/10), lansa Brigada Voluntáriu Ambientál, iha Kampu Demokrasia, hodi estabelese membru Brigadista sira ne’ebé mak loron hirak liubá hetan ona formasaun hosi liña ministeriál sira kona-ba kombate inséndiu, kombate lixu, halo protesaun ba refloresta, no halo movimentu reflorestasaun nasionál. SEA hateten katak tenke reforsa movimentu ida ne’e tanba Timor-Leste presiza ambiente ida saudável no hodi husik hela ba jerasaun sira tuir mai. Lansamentu Brigada Ambientál ba dahuluk ne’e kompostu hosi ema na’in-300, ne’ebé mai hosi universidade sira iha Dili laran no mós movimentu juventude sira iha área ambiente. Tuir planu katak sei aumenta tán Brigadista sira hodi atinje 1000 to’o tinan 2023.

Dili, 26 Outubru 2020 – Konsellu Superiór Defeza no Seguransa (KSDS) no Konsellu Estadu ho unanimidade husu Prezidente Repúblika (PR) Francisco Guterres Lú Olo, atu haruka mensajen ba Parlamentu Nasionál (PN) hodi autoriza atu deklara Estadu Emerjénsia (EE) tuir pedidu hosi Governu ba loron 30 tán. Hafoin reuniaun ne’ebé hala’o ohin, entre PR, Konsellu Estadu no KSDS ne’e remata, Xefe Casa Militár, Coronél António Soares Mau-kalo hateten katak Timor-Leste nu’udar nasaun ki’ik ida, ho kondisaun infraestrutura no rekursu ne’ebé sei menus, tanba ne’e ai-moruk ida ne’ebé di’ak liu ba kombate Covid-19 mak prevensaun. Governu nia pedidu kona-ba atu estende EE ne’e tanba haree ba evolusaun preokupante ba situasaun epidemiolòjika no proliferasaun kazu rejistadu ho Covid-19 ne’ebé aumenta iha nível rejionál no nível mundiál.

Dili, 26 Outubru 2020 – Ministru Agrikultura no Peska (MAP), Pedro dos Reis hateten katak natureza fó buat barak ne’ebé gratuita, tanba ne’e sidadaun hotu-hotu presiza tau atensaun hodi respeita no proteje ambiente sira. “Natureza fó mai ita buat barak ne’ebé gratuita. Anin ne’ebé fresku, bee moos, paizajen ne’ebé furak, mundu ne’ebé furak, no buat seluk tán (...) fatin ne’ebé oras ne’e ita hela ba, ida ne’e duni mak presiza ita tau-matan didi’ak. Tanba ne’e mai ita hotu-hotu hola responsabilidade hodi respeita no proteje meiu ambiente, atu nune’e, ita ema bele kontempla mistériu boot no domin Maromak nian liuhosi natureza”, Pedro dos Reis informa ida ne’e, ohin (26/10), iha nia diskursu, wainhira partisipa iha serimónia lasamentu ba Brigada Voluntáriu Ambientál ne’ebé realiza hosi Sekretaria Estadu Ambiente, iha kampu demokrasia, Dili. MAP mós husu Timoroan hotu-hotu atu labele tesi ai no sunu rai arbiru hodi estraga ai-laran naturál sira, maibé tenke kuda ai-oan sira tanba ai mak fó moris ba bee, ai proteje rai no halo ambiente fresku.

Dili, 26 Outubru 2020 – Ministru Obras Públikas (MOP) Salvador dos Reis Pires, apela ba motorist sira katak wainhira lori kareta ka motorizada ba munisípiu sira tenke kontinua kontrola-an no kuidadu, liuliu komunidade sira ne’ebé sei fila ba munisípiu no suku hodi selebra loron finadu ho família sira iha ida-idak nia moris-fatin, tanba iha estrada balu ne’ebé sei iha hela faze konstrusaun ne’ebé fó ameasa ba asidente. Salvador Pires hato’o informasaun refere relasiona ho loron finadu ne’ebé sei selebra iha 2 Novembru tinan ida ne’e nian, no sei hamosu movimentasaun maka’as hosi kapitál Dili ba munisípiu sira, inklui hosi munisípiu ba munisípiu iha loron molok no hafoin finadu. “Husu ba ita-nia motorista sira tenke kuidadu, halai haree no halai ho velosidade ne’ebé kontroladu, ita-nia estrada balu sei iha hela faze konstrusaun ne’ebé ameasa ba risku ka asidente ne’e maka’as loos, ita tenke prudente wainhira uza estrada. Mezmu estrada finaliza ona mós motorista sira tenke kontrola-an no kuidadu-an nafatin,” Salvador Pires apela.

Dili, 26 Outubru 2020 - Kordenadora Jerál Covid-19 Ministériu Saúde (MS), Odete da Silva Viegas informa katak pasiente pozitivu ba Covid-19 ne’ebé tama izolamentu iha 10 Outubru liubá, agora rekuperadu ona, maibé kazu infektadu foun ida mak mosu fila-fali. “Ohin ita deteta fali kazu foun ida no kazu ida ne’ebé mak pozitivu, pasajeiru ne’e halo viajen hosi Indonézia to’o iha Timor-Leste liuhosi Batugadé iha 16 Outubru. Pasajeiru ne’e hela iha otél Beach Garden. Sira hamutuk ema na’in-5 mak hela iha otél refere”, Odete informa, liuhosi konferénsia imprensa ne’ebé MS realiza ohin (26/10). Nune’e, dadus kazu infektadu Covid-19 ne’ebé rekuperadu ona mak hamutuk 29, kazu ativu foun 1, no hein rezultadu 352.

Dili, 27 Outubru 2020 – Prokuradór Jerál Repúblika (PJR) José Ximenes husu ba Komisaun Anti Korupsaun (sigla portugés CAC) atu reativa Operasaun Konjunta (OK) hodi kontrola kareta estadu sira atu labele movimenta iha loron feriadu no fim semana, atu bele hamenus gastu ba manutensaun kareta estadu ho orsamentu boot. “Ha’u espera CAC reativa fali Operasaun Konjunta ba kareta Estadu iha fim-de-semana ho loron feriadu. Atu fó presaun maka’as ba infratór sira, mídia (CAC bele) hasai ema sira uza kareta Estadu arbiru ne’e tau iha mídia (...) se bele CAC kaer infratór sira uza kareta Estadu sira ne'e tau ba iha sela laran no bolu mídia sira mai foka”, José Ximenes hateten ida ne’e, wainhira hasoru malu ho Komisáriu CAC Sergio Hornai hamutuk ho ekipa, iha kinta (22/10) liubá. Bazeia ba enkountru pontu fokál OK sira iha segunda (26/10) ne’e, molok Timoroan sira selebra loron Finadu iha 2 Novembru semana oin, OK sei reativa hikas operasaun iha semana ne’e no sei alarga ba iha munisipiu hotu iha teritóriu Timor-Leste.

EUA, 27 Outubru 2020 – Grupu ida hosi Akademia Pediátriku Amerikanu (sigla inglés AAP) ne’ebé reprezenta Doutór Pediatra (Doutór ba labarik) iha Estadus Unidus Amérika (EUA), informa iha segunda (26/10) ne’e katak labarik minoridade 14% ka kuaze 800.000 mak infektadu virus corona ka Covid-19 iha EUA. Númeru kazu labarik infektadu sa’e hosi 11% iha semana rua ikus ne’e. Grupu ne’e hateten katak definidamente labarik 792.188  mak infektadu ona Covid-19 to’o 22 Outubru 2020. Kazu labarik infektadu foun ne’ebé deteta iha semana rua ikus ne’e hosi 8 to’o 22 Outubru 2020 mak hamutuk 94.555. AAP rekomenda atu labarik sira tenke uza máskara, hadook-an hosi fatin ne’ebé ema halibur malu barak, no mantéin distánsia sosiál ho ema seluk. AAP mós sujere katak labarik sira hosi fulan 6 ka liu di’ak liu tenke hetan vasina kontra gripe molok Outubru remata.

Dili, 27 Outubru 2020 – Provedoria ba Direitu Umanu no Justisa (PDHJ sigla portugés), servisu hamutuk ho Organizasaun Nasaun Unidu (ONU) nia Unidade Asesoria Direitu Umanu iha Timor-Leste, fasilita formasaun durante semana ida ba Polísia Nasionál Timor-Leste munisípiu Aileu. Provedora PDHJ, Jesuina Maria Gomes hateten katak formasaun refere ho intensaun atu haforsa liu tán servisu ne’ebé iha ona no espesífikamente kontinua halo formasaun ida ne’ebé adekuadu hodi hasa’e koñesimentu membru PNTL nian hodi hametin respeitu no protesaun direitu umanu. Provedora PDHJ mós agradese no louva ho esforsu Komandante PNTL munisipiu Aileu nian, Superintendente Jorge Monteiro, ne’ebé promove partisipasaun feto iha formasaun ne’e tanba maioria partisipante mai hosi feto no mane na’in rua de’it. Formasaun ida ne’e realiza ona iha 26 Outubru 2020 no sei remata iha 30 Outubru 2020.

Dili, 27 Outubru – Komunidade kbiit-laek sira iha  Hlaing Thar Yar, área kiak ida iha sidade Yangon, Mianmar, obrigatoriamente konsumu laho no samea hodi sobrevive tanba sira hasoru krize ekonómika grave ne’ebé kauza hosi pandemia Covid-19. Ma Suu nu’udar sidadaun ida hosi área refere, haktuir katak sira tenke konsumu samea no laho hodi aguenta iha situasaun ne’e. Animál sira ne’e kaer hosi dadalak ka bee-dalan ne’ebé besik sira-nia hela-fatin. “Komunidade sira hán laho no samea. Sein rendimentu, sira tenke hán hanesan ne’e hodi bele alimenta hikas sira-nia oan”, Ma Suu dehan, tuir informasaun ne’ebé AsiaOne divulga (25/10). Ma Suu konta katak nia halo ona meiu barak hodi bele sosa hahán. Iha virus corona nia onda dahuluk iha Marsu liubá obriga nia tenke taka tiha nia kioske. Maibé to’o agora la loke tanba onda virus corona mosu nafatin. Situasaun ida ne’e komunidade seluk mós hasoru. Tanba ne’e, sira depende ba laho, réptil no insetu sira hodi konsumu. Mianmar nu’udar nasaun ida iha Sudeste Aziátiku ne’ebé ho kazu Covid-19 aas tebes, no lockdown iha Yangon kauza ona ema rihun resin mak lakon servisu.

Dili, 27 Outubru 2020 – Ministru ba Asuntu Parlamentár no Komunikasaun Sosiál (MAPKOMS) Francisco Jerónimo ho komitiva hala’o vizita kortezia ba Konsellu Imprensa, iha segunda (26/10) ne’e, iha Kintal-boot, Dili. Vizita ne’e ho intensaun atu haree diretamente kondisaun edifísiu Konsellu Imprensa nian no ko’alia mós kona-ba kooperasaun servisu entre MAPKOMS ho órgaun reguladór komunikasaun sosiál ne’e iha futuru. Prezidente Konsellu Imprensa Virgílio Guterres informa ba MAPKOMS katak Konsellu Imprensa sei kontinua buka meiu atu koopera ho ministériu relevante sira liuliu ho MAPKOMS hodi implementa atividade kona-ba literásia mediátika ho literásia dijitál. Virgilio hatutan, ba oin sei diskute mós kona-ba nesesidade revizaun ba kuadru legál sira liuliu Lei Komunikasaun Sosiál no Estatutu Konsellu Imprensa tanba Konsellu Imprensa identifika katak iha Lei Komunikasaun Sosiál la mensiona ho loloos plataforma mídia online. Hafoin rona esplikasaun sira, MAPKOMS responde katak nia sente kontente ho programa hirak ne’ebé órgaun reguladór ne’e elabora no enkoraja atu kontinua fó atensaun ba programa ne’ebé implementa tiha ona. Ezekutivu ne’e mós kompromete sei tau konsiderasaun no diskute preokupasaun sira ne’ebé Konsellu Imprensa hato’o ona.

Dili, 27 Outubru 2020 – Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo, iha segunda (26/10) ne’e, liuhosi konferénsia imprensa ne’ebé hala’o iha Kuartél Jerál PNTL Kaikoli, informa katak kazu soe bebé iha loron sábadu (24/10) liubá iha área Vila-Verde, bebé nia inan hetan ona kapturasaun hosi PNTL. Bebé nia Aman PNTL sei buka tuir hela hodi identifika kauza hosi aktu refere. Kazu ne’e iha hela prosesu investigasaun Komandu PNTL Munisípiu Dili nia liman. Entretantu, hafoin hetan bebé ne’e, lori bá kedas ospitál hodi hetan tratamentu hosi parte saúde sira.

Dili, 27 Outubru 2020 – Polísia Nasionál Timor-Leste (PNTL) sei la sobu akampamentu sira ne’ebé joven sira halo iha fatin turístiku sira iha fím semana, maibé PNTL husu ba joven sira atu tenke realiza atividade ne’e ho pozitivu. Porta-vóz Komandu PNTL Superintendente Xefe Arnaldo de Araújo hato’o informasaun refere liuhosi konferénsia imprensa ne’ebé realiza iha segunda (26/10) ne’e, iha Kuartél Jerál PNTL Kaikoli, Dili, relasiona ho informasaun ne’ebé espalla iha mídia sosiál katak PNTL sei sobu hotu atividade akampamentu ne’ebé hala’o iha tasi-ibun. “Intensaun Komandu nian mak atu haree atividade refere maibé la’os atu ba sobu, tanba tuir Komandu nia haree dala-barak iha Camping ne’e bele iha feto ida mane rua ka mane rua feto ida. Ema hotu iha liberdade atu hala’o Camping maibé ita mós iha Morál atu bele hato’o ba komunidade sira liuliu joven sira katak hala’o aktividade ne’e ho Pozitivu”, Arnaldo hatutan tán.

Dili, 27 Outubru 2020 – Segundu Komandante Polísia Nasionál Timor-Leste (PNTL) munisípiu Dili, Superintendente Euclides Belo, hateten katak komunidade sira labele lori tua ka bebida alkólika sira hodi ba hemu iha semitériu. Membru PNTL sei halo aprensaun ba bebida alkólika sira wainhira hetan sarani ruma lori. “Ami fó ona avizu ba ita-nia komunidade sira katak ba iha semitériu ba kari ai-funan ne’e lori ai-funan no lilin ba rate, la’os lori tua-sabu, tua-mutin, bintang no sagres ba rate lae. Komandante PNTL munisípiu Dili sei koloka nia pesoál sira iha resintu semitériu sira ne’e para depois kuandu sé mak ba semitériu hemu tua, ami sei halo aprensaun, tua ami prende hotu.  Duké tua ne’ebé ita-boot sira lori ami prende hotu di’ak liu tua rai hela iha uma, ba kari ai-funan hotu, sunu lilin hotu fila ba uma depois mak hemu tua, hán hemu iha uma ne’e di’ak maibé proibidu ba konsumu bebida alkólika sira ne’e iha semitériu laran tanba semitériu laran ne’e la’os bar”, Euclides hato’o ida ne’e, ohin, iha nia knaar fatin, Kaikoli, Dili. La’os tua de’it, maibé PNTL mós bandu ema hotu atu lori sasán kro’at inklui lema arte-marsiál sira ba iha rate, nune’e, PNTL sei halo pasa revista molok tama ba rate laran.

Dili, 27 Outubru 2020 – Maria Tapó moris iha Tapo, munisípiu Bobonaru, feto iliterada no ema simples ida ne’ebé sai hanesan figura ezemplár ida ba feto maluk sira no primeira eroína ba luta ba libertasaun nasionál. Molok Indonézia invade Timor-Leste iha 7 Dezembru 1975, iha tiha ona infiltrasaun inimigu iha área fronteira. Iha tempu ne’ebá Forsa Armada Libertasaun Nasionál Timor-Leste (FALINTIL) halo kedas rezisténsia. Maria Tapó hanesan feto ida barani no feen ida ezemplár fó apoiu maka’as tebes ba nia kaben Siga Mau iha liña de fogo. Iha 3 Novembru 1975 wainhira nia kaben hán hela, Maria Tapó mak troka nia kaben hodi halo vijilánsia ho kilat iha liman, derepente inimigu halo asaltu, haree ba situasaun hanesan ne’e saudoza Maria Tapó ho aten barani foti asaun reziste ka tiru hasoru inimigu, hafoin inimigu tiru maka’as tebe-tebes hodi kona tiha Maria Tapó nune’e nia mate kedas iha liña de fogo. Hafoin nia mate, tuir sasin na'in tolu hanesan Paulino Viegas Tilman, Domingos Mau no Santina Fernandes hato’o katak Maria Tapó nia feto maluk sira seluk ne’ebé sira la’o hamutuk haruka kedas karta ba Komité Sentrál FRETILIN (sigla portugés CCF) ho lian portugés deklara nune’e, ‘Nós as mulheres de Tapó não rendemos, nem renderemos, lutaremos até a nossa última gota de sangue’. Iha lian tétun dehan ‘Ami feto Tapó sei la rende, ami sei la rende nafatin, ami sei funu nafatin, ami sei funu to’o ami nia raan turuk ikus liu nian’. Hafoin simu tiha karta ne’e, Primeiru-Ministru Repúblika Demokrátika Timor-Leste iha tempu ne’ebá saudozu Nicolau Lobato halo inisiativa iha ai-laran iha 1976 hodi deside 3 Novembru sai nu’udar loron nasionál ba feto. Ho nune’e, iha 1977 hosi sorumutu CCF dekreta Rezolusaun ida ba 3 Novembru sai nu’udar loron nasionál ba feto Timor-Leste, no hahú hosi ne’ebá iha ai-laran, tinan-tinan komemora loron nasionál ba feto.

Palásiu Prezidensiál Nicolau Lobato, Díli, 9 Jullu 2019 - Prezidente Repúblika Francisco Guterres Lú Olo prezide reuniaun Konsellu Superior Defeza no Seguransa hodi rona opiniaun kona-ba proposta nomeasaun Komandante Komponente F-FDTL husi Governu ne’ebé mandatu hotu ona. Tuir Estatutu Militár F-FDTL, molok Prezidente Repúblika halo nomeasaun ba Komandante Komponente Forsas Armadas tenke rona uluk opiniaun husi membru Konsellu Superior Defeza no Seguransa. Hafoin reuniaun, Jenerál Lere Anan Timur informa katak Governu hato’o proposta nomeasaun Komandante Komponente Terreste, Tenente Koronél, Renilde Corte-real da Silva, troka Tenente Koronél, Marcelino Ximenes ‘Rizai’, Komandante Komponente Naval, Kapitaun João Silva, troka Kapitaun Fragata, Adão Brito ‘Zecky’, Komandante Komponente Apoiu Servisu, Tenente Armindo Nunes dos Santos troka Tenente Koronél, Bendito Dias Quintas ‘Punufanu’ no Komandante Komponente Sentru Formasaun no Treinu, Tenente Koronél, Cesario Ximenes Belo ‘Haksolok’ troka Tenente Koronél Celestino Pinto ‘Daeleba’. Prezidente Repúblika iha kompeténsia atu ezonera no nomea Komandante Komponente F-FDTL hafoin rona membru Konsellu Superior Defeza no Seguransa. Mandatu Komandante Komponente F-FDTL ba tinan rua, ho fleksibilidade ba tinan-tolu. Hafoin rona opiniaun husi membru Konsellu Superior Defeza no Seguransa, Prezidente Repúblika sei dekreta nomeasaun ba Komandante Komponente F-FDTL.

Dili, 27 Outubru 2020 – Prezidente Repúblika Francisco Guterres Lú Olo hato’o nia mensajen ba Igreja Protestante iha Timor-Leste (IPTL) ne’ebé realiza Asembleia Jerál ba dala-8 iha Aileu, hodi hateten, nia fiar katak liuhosi Asembleia Jerál ba dala-8 ne’e, IPTL sei sai forte liu tán nu’udar instituisaun espirituál ida iha Timor-Leste ne’ebé hametin ho nia hakarak rasik maibé kontribui mós ba dezenvolvimentu Timor-Leste. “Igreja Protestante Timor-Leste (IPTL), ohin loron ho fiar-na’in rihun-sanulu-resin-rua iha Timor-Leste tomak, halibur ohin. Ha’u fiar katak iha Asembleia Jerál ba dala-8 ne’e, iha Aileu, IPTL sei sai forte liu tán, nu’udar instituisaun espirituál ida iha Timor-Leste, ne’ebé hametin ho ninia hakarak rasik maibé kontribui mós ba dezenvolvimentu Timor-Leste. Ha’u hatene katak hanesan instituisaun sira seluk, IPTL mós ajuda kuda no hametin valór no prinsípiu ne’ebé kontribui atu hametin domin, solidariedade, páz iha ita-nia sosiedade”, Prezidente Repúblika hato’o mensajen ne’e ba IPTL. Prezidente Repúblika konta nafatin ho apoiu hosi IPTL, nu’udar instituisaun ida ne’ebé sei kontribui nafatin ba área edukasaun, saúde no agrikultura atu tulun hasa’e kapasidade iha rekursu umanu no hasa’e kbiit atu halakon kiak iha Timor-Leste.

Dili, 28 Outubru 2020 – Ministru ba Asuntu Parlamentár no Komunikasaun Sosiál (MAPKOMS) Francisco da Costa Jerónimo, iha tersa (27/10) ne’e, halo abertura ba torneiu futsal MAPKOMS, ne’ebé realiza iha kampu futsal Bebora, Dili. Iha abertura ne’e MAPKOMS hateten, “atividade ida ne’e hanesan atividade ezersísiu ida nune’e ita bele kuida ita-nia saúde liuliu relasiona ho situasaun ida ne’ebé mak agora ita enfrenta iha covid-19 ne’ebé mak afeta mundu tomak inklui Timor-Leste maibé ho ezersísiu ita bele hadi’a fila-fali ita-nia imunidade iha kbiit iha ita-nia saúde atu bele enfrenta liuliu moras ne’ebé mak ita hasoru”. Ikus liu, MAPKOMS husu ba Entidade hotu-hotu no instituisaun mídia sira atu hala’o atividade ida ne’e ho di’ak no iha amizade, tamba mídia sei sai parseiru ne’ebé mak importante ba MAPKOMS no mós entidade no parte hotu-hotu, nia partisipasaun bele fó kbiit no korajen atu hala’o atividade ida ne’e ho di’ak no susesu.

Dili, 28 Outubru 2020 - Vise Primeiru-Ministru no Ministru Planu no Ordenamentu José Maria dos Reis hateten katak distribuisaun Sesta Bázika ne’e la’os karidade maibé nu’udar programa rekuperasaun ekonómika ida. “Sesta Bázika ne’e la’os karidade, tanba karidade ne’e liman loos fó no liman karuk la hatene, maibé Sesta Bázika ne’e hanesan programa rekuperasaun ekonómika, tanba ita-nia ekonomia ladún normál tiha iha situasaun pandemia Covid-19”, José Reis informa ida ne’e, iha tersa (27/10) ne’e, wainhira partisipa iha serimónia lansamentu distribuisaun Sesta Bázika iha suku Sabuli, postu-administrativu Metinaru, Dili. Iha ámbitu lansamentu ne’e, Administradór Metinaru Fausto Soares, apresia ho inisiativu Governu nian tanba bele hili ona Metinaru hanesan fatin ba lansamentu programa Sesta Bázika ne’e. Totál populasaun postu-administrativu Metinaru hamutuk 764.000 mak sai nu’udar benefisiáriu ba programa Sesta Bázika ne'e.

Dili, 28 Outubru 2020 – Sekretáriu Estadu ba Juventude no Desportu (SEJD) Abrão Saldanha informa katak Governu liuhosi SEJD prepara ona atu hala’o eventu desportivu iha tinan 2021, la’os de’it ba liga nasionál maibé sei realiza eventu ne’e iha postu-administrativu hotu-hotu iha teritóriu Timor-Leste. “Tinan oin, ita sei iha desportu komunitária, ba modalidade oioin iha postu-administrativu sira hotu iha teritóriu laran tomak. Ita sei iha mós desportu eskolár ba eskola sekundária sira, eskola privada no públiku sira hotu iha nivel munisipiu”, Abrão informa ida ne’e, iha tersa (27/10) ne’e, wainhira halo abertura ba liga voleiból divizaun dahuluk ba époka III 2020 nian, iha kampu voleiból SEJD, Lesidere, Dili. Abrão hatutan, “Ho ida ne’e, ita sei halo masifikasaun desportu, katak lori desportu ba sosiedade no ba fatin hotu-hotu no hela ho sosiedade, nune’e bele kontribui ba ita-nia prestasaun desportiva no liuliu atu hadi’ak ita-nia atividade fízika no saúde”.

Dili, 28 Outubru 2020 – Sekretáriu Estadu Kooperativa (SEKOOP) Elizário Ferreira hateten, nia rekoñese katak iha grupu kooperativa balu ne’ebé mak taka duni, maibé la’os SEKOOP mak taka grupu ne’e. Membru sira mak la dezenvolve kooperativa ne’e ho di’ak tanba ne’e sira mak taka rasik. "Iha kooperativa balu la'os ha'u mak taka maibé sira mak taka rasik, tanba antes ne'e iha, maibé sira la dezenvolve entaun sira rasik taka-an, maibé sira ne’ebé seidauk taka SEKOOP tenta hadi’a no haburas fila-fali liuhosi formasaun no reativa fali atividade, nune‘e bele tuir valór no prinsípiu kooperativa nian", SEKOOP informa, iha tersa (27/10) ne’e, iha edifísiu SEKOOP, hafoin halo lansamentu ba buletin kona-ba mandatu durante loron 100. Elizário mós informa katak iha nia mandatu durante loron 100 nia laran SEKOOP harii ona kooperativa kréditu hamutuk 15, no fó ona formasaun ba membru hosi grupu kooperativa hamutuk 18.

Dili, 28 Outubru 2020 – Kondutór transporte públiku sira labele tula pasajeiru liu tiha limitasaun transporte nian tanba ida ne’e kontra lei tránzitu seguransa rodoviáriu no sei fó ameasa ba pasajeiru nia vida. Wainhira kontra ida ne’e, Polísia Nasionál Timor-Leste (PNTL) sei kaptura no prosesa tuir lei haruka. Segundu Komandante PNTL munisípiu Dili, Euclides Belo informa ida ne’e, iha tersa (27/10) ne’e, iha nia knaar-fatin Kaikoli, Dili, relasiona ho selebrasaun loron finadu ne’ebé monu iha 2 Novembru, hodi halo komunidade sira tenke movimenta hosi fatin ida ba fatin seluk loro-loron ho transporte públiku no fó ameasa posibilidade ba asidente ka insidente ruma atu akontese. “Konta kadeira iha bis laran ne’e iha 24, (tula) bazeia ba 24 iha kareta laran ne’e labele liu ida ne’e. Sé liu ida ne’e kontra ona lei tránzitu seguransa rodoviáriu ho nune’e ami kaptura ida ne’e ami fó medida infrasaun nian mak multa. Tanba ne’e mak labele koko tanba bele mosu insidente no bele mosu mós asidente. Ida mós ba pasajeiru sira labele ameasa fali kondutór sira para tabele tún sa’e, sé tabele tún sa’e ami sei komunika”, Euclides Belo informa. Segundu Komandante PNTL munisípiu Dili ne’e husu mós ba pasajeiru sira tenke kontrola kondutór atu labele halai ho velosidade maka’as liu hodi fó ameasa ba pasajeiru sira-nia vida. Pasajeiru sira iha direitu atu komunika ba PNTL nia númeru telefone hodi hato’o keixa wainhira kondutór halai ho velosidade ne’ebé fó ameasa ba vida.

Dili, 28 Outubru 2020 – Repúblika Demokrátika Timor-Leste nu’udar nasaun ida hosi nasaun 24 ne’ebé to’o oras ne’e seidauk iha kazu óbitu ka mate kauza hosi Covid-19, dezde pandemia ne’e mosu iha Wuhan, Xina, iha Dezembru 2019 liubá. Dadus kona-ba nasaun ne’ebé seidauk iha kazu mate tanba Covid-19 ne’e foti hosi Wordometers. Nasaun hirak ne’e mak hanesan tuir mai: Ázia: Timor-Leste, Mongólia, Butaun, Kamboja, Makau, Laos; Oseánia no Karibia: Nova Kaledónia, Illa Salamaun, Wallis no Futuna, Granada;  Áfrika: Eritreia, Seychelles; Amérika Súl: Illa Falkland; Norte Amérika: St. Barth, Saun Vicente Granadinas, Santa Lúcia, Dominica, Saun Cristóvão no Neves, Groenlándia, Saun Pedro Miquelon, Anguila; Europa: Gibraltar - teritóriu Britániku, Illa Faroé - teritóriu Dinamarka, Sidade Vatikanu.

Dili, 28 Outubru 2020 – Ajénsia Internasionál ba Kooperasaun Korea Súl (KOICA sigla inglés), liuhosi nia Country Director Kim Sikhyon, ohin, ofisialmente entrega ekipamentu prevensaun Covid-19 ba Sekretáriu Estadu Protesaun Sivíl (SEPS) Joaquim José Gusmão, hodi apoia servisu protesaun sivíl nian. SEPS Joaquim Gusmão fó agradesimentu ba KOICA no Krúz Vermelha Timor-Leste (CVTL sigla portugés) tanba apoia ona ekipamentu hirak ne’e hodi tulun servisu tomak SEPS. “Agradese ba apoiu hosi KOICA no CVTL sai hanesan pasu importante iha prevensaun ne’ebé ita halo ona, no obrigadu ami sei uza no fahe ba funsionáriu diresaun sira hodi bele salva-an no salva ema seluk ho máximu”, dehan Joaquim Gusmão. Kim Sikhyon hateten, apoiu ida ne’e atu haforsa Governu hodi responde ba Covid-19 iha Timor-Leste ho efetivu liu tán. Country Director ne’e konsidera mós katak ho ajudu hosi Korea Súl ne’e sei hametin tán lasu amizade nasaun rua nian atu bele tulun Governu hodi halo medida prevensaun iha nasaun ida ne’e ho di’ak.

Dili, 28 Outubru 2020 – Konsellu Ministru hala’o sorumutuk ohin, no aprova ona alterasaun projetu dekretu Governu nian ne’ebé aprezenta hosi Primeiru-Ministru Taur Matan Ruak, kona-ba medida sira hodi ezekuta Estadu Emerjénsia (EE) dahitu ne’ebé renova ona no sei hahú hosi 4 Novembru to’o 3 Dezembru 2020. Iha projetu dekretu-lei ne’e, Governu halo alterasaun ba medida ezekusaun EE dahitu hodi hamosu obrigasaun ba sidadaun hotu-hotu ne’ebé hela iha Timor-Leste atu mantéin distánsia sosiál pelu menus metru 1 resin ba ema seluk maibé la inklui distánsia sosiál iha uma-laran. Dekretu-lei ne’e obriga mós sidadaun atu utiliza máskara oin ne’ebé taka inus no ibun wainhira iha asesu ka mosu iha resintu públiku ka privadu ba utilizasaun koletiva, no fase liman wainhira hakarak tama ba estabelesimentu komersiál, industriál ka prestasaun servisu ka edifísiu ne’ebé funsiona servisu administrasaun públiku nian.

Díli, 9 jullu 2019 - Universidade Nacional Timor Lorosa'e (UNTL), liuhusi Gabinete Servisu Apoiu Reitoria nia Departamentu Média no Komunikasaun (DEMKOM) dissemina no promove informasaun liu husi nia kanal komunikasaun ofisial oin-oin, konaba ba lalaok universidade nasional nudar sentru de eselensia ba iha areas ensino superior, peskiza no servii komunidade. Xefi DEMKOM, Adelaide M. F. da Cunha, iha Kampus Sentral Díli, hateten katak UNTL nia kanál ofisiál ba disseminasaun informasan no komunikasaun mak liuhusi Rádiu-Akadémika, Boletín Akadémiku mensal, Plataformas Rede Sosiál (Facebook, Twitter, LinkedIn, YouTube), universidade nia kuadru avizu no televizaun, liuhusi material IEC (Informasaun, Edukasaun no Komunikasaun) oin-oin, no mós website UNTL nian. Xefi DEMKOM iha biban ne’e konvida no enkoraja Sivitas Akadémika UNTL (Estudante, Dosente no Pesoál Administrativu sira) no mós audiensia esternas ho interesse konaba lalaok universidade nasional Timor Lorosa’e (UNTL) nian atu akompaña informasaun ne’ebe dissemina lorloron liuhusi kanál ofisiál UNTL nian.

"Nu’udar sidadaun, ita hothotu tenke ajuda Estadu hametin polítika inkluzaun sosial atu fó dalan ba hotu-hotu partisipa iha dezenvolvimentu. Páz, estabilidade no progresu bele de’it lao ba oin bainhira sidadaun hothotu bele moris livre husi diskriminasaun, livre husi violénsia, livre husi tauk."

Dili, 28 Outubru 2020 – Konsellu Ministru hala’o reuniaun ohin, no aprova ona projetu dekretu Governu nian kona-ba regulamentu apoiu finanseiru hodi atribui ba veteranu kombatente libertasaun nasionál sira ne’ebé dedika-an hodi luta durante tinan 20 to’o 24 nia laran, hodi harii sira-nia uma ho dignu. Projetu refere aprezenta hosi Ministru ba Asuntu Kombatente Libertasaun Nasionál, Júlio da Costa ‘Meta Malik’. Projetu dekretu-lei ne’e fiksa apoiu finanseiru ho valór dólar amerikanu rihun 40, sei atribui ba veteranu kombatente libertasaun nasionál ho dezmobilizasaun ba luta tinan 20 to’o 24, ne’ebé seidauk iha abitasaun kondigna (uma ka hela-fatin adekuadu), ka daudauk ne’e konstrui nia abitasaun própria maibé seidauk finaliza ka uma la adekuadu.

Dili, 28 Outubru 2020 – Polísia iha Estadus Unidus Amérika (EUA) tiru mate tán mane kulit metan ida nu’udar komunidade hosi Philadelphia, ho naran Walter Wallace, tinan 27, nune’e hamosu fali tán protestu dezde tersa (27/10) ne’e. Mídia hosi Philadelphia Inquirer haktuir katak ofisiál polísia na’in-2 tiru mate Wallace iha segunda (26/10) tuku 16:00 tuir oras fatin refere nian, hafoin mane ne’e rejeita atu hamonu tudik ne’ebé nia kaer. Associated Press informa katak polísia haruka nia atu hamonu tiha tudik ne’e tanba nia lori ameasa fali sira maibé nia lakohi. Porta-vóz polísia, Tanya Little hateten katak Wallace tenta tiha atu kontra ofisiál polísia ne’ebé koko atu hamonu nia ba rai. Nune’e, polísia tiru nia dala hira kedas hodi kona tiha Wallace nia kabaas no hirus-matan. Ofisiál polísia ida mak hatama fali Wallace ba polísia nia kareta no lori ba ospitál, maibé liu tiha minutu balu sira informa katak Wallace hakotu-iis ona. Wallace nia aman deskonfia katak nia oan mane ne’e hetan tiru dala-10 hosi ofisiál polísia. Nia salienta tán katak nia oan mane ne’e iha hela prosesu tratamentu tanba moras molok hetan tiru hodi mate. Kazu ne'e rezulta ema atus resin mak halo demonstrasaun iha Philadelphia iha tersa kalan, no hamosu mós violénsia maka’as iha kalan ne’e.

Dili, 28 Outubru 2020 – Ekipa Sekretaria Estadu Kooperativa (SEKOOP) halakon ekipa hosi Ministériu Obras Públikas (MOP) ne’ebé lidera rasik hosi Ministru MOP Salvador dos Reis Pires, ho golu 4-1 iha jogu torneiu futsal Ministériu ba Asuntu Parlamentár no Komunikasaun Sosiál (MAPKOMS). Jogu ne’ebé hala’o iha kampu futsal Bebora ne’e nu’udar ezersísiu ida hodi hadi’a imunidade atu iha kbiit hodi enfrenta moras Covid-19, tanba 2020 sai hanesan tinan rezisténsia no reziliénsia povu Timor-Leste nian tuir Primeiru-Ministru Taur Matan Ruak hateten. Torneiu refere partisipa hosi ekipa feto no mane hosi instituisaun estadu nian inklui instituisaun mídia privadu sira ne’ebé rezistadu.

Dili, 29 Outubru 2020 – Vise Ministra Turizmu Komunitáriu no Kulturál, Inácia Teixeira, vizita kompañia Keshavarz Great Timor (Shalom Farm) iha kuarta (28/10) ne'e, iha Hera, hodi observa servisu hakiak animál ne’ebé kompañia ne’e halo hela. Keshavarz Great Timor iha vizaun atu redúz importasaun hosi rai-li’ur, liuhosi servisu hakiak animál ne’ebé sira hala’o hela, no bele tulun mós komunidade sira atu hatene oinsá utiliza produtu lokál ne’ebé ho nia nutrisaun di’ak iha futuru. Daudauk ne’e kompañia refere fó treinamentu ba traballadór durante tinan 3 no sira iha ona esperiénsia, nune’e, kompañia sei aloka sira ba ida-idak nia munisípiu atu bele hala’o sira-nia negósiu hodi hakiak animál no buat seluk tuir buat ne’ebé sira hetan durante treinamentu. Vise Ministra mós halo sorumutu ho Kompañia nia Diretór Ayub Karimi, hodi ko’alia kona-ba posibilidade iha futuru sei servisu hamutuk ho Ministériu Turizmu Komérsiu no Indústria atu bele fó apoiu ba planu no programa ne’ebé kompañia ne’e halo daudauk. Ayub Karimi hateten katak nia iha planu atu hakiak barak liu tán variedade animál nian no iha futuru bele sai hanesan fatin turizmu zoolójiku.

Dili, 29 Outubru 2020 – Ekipa Fiskalizasaun Konjunta (EFK) ne’ebé kompostu hosi Polísia Nasionál Timor-Leste (PNTL), Diresaun Nasionál Transporte Terestre, Patrimóniu Estadu, Komisaun Funsaun Públika (KFP) no Komisaun Anti Korupsaun (KAK), apela ba funsionáriu públiku sira atu ba festeja loron Finadu iha ida-idak nia horik-fatin hamutuk ho família labele lori kareta Estadu, inklui mós loron feriadu ne’ebé sei hahú hosi 31 Outobru to’o 3 Novembru 2020 labele uza transporte Estadu nian hodi halo movimentasaun. Apelu ne’e hato’o liuhosi Pontu Fokál KAK nian ba EFK Euclides Madeira, iha Konferénsia Imprensa ne’ebé hala’o ohin (29/10), iha salaun João Paulo II Konventu Filhas de Madres Auxiliadora, Komoro, Dili. Funsionáriu ne’ebé viola apelu ne’e, KFP sei foti medida forte hasoru nia ho represaun eskrita, suspensaun no bele hetan demisaun. Wainhira hakarak abuza demais uza sasán Estadu nian la tuir regra ne’ebé mak iha, sei hetan duni demisaun. Viatura Estadu nian ne’ebé hetan autorizasaun hodi movimenta durante loron feriadu mak hanesan Ambulánsia, Bombeiru, servisu EDTL, PNTL, F-FDTL no servisu sira ne’ebé mak halo atendimentu ba dezastre naturál wainhira akontese.

Dili, 29 Outubru 2020 – Sekretáriu Estadu Ambiente (SEA) Demetrio de Carvalho hamutuk ho ekipa, ohin (29/10), halo inspesaun no sosializasaun ba super merkadu sira iha parte Elemloi to’o iha Hudi-laran, Dili, kona-ba polítika atu elimina importasaun produtu saku plástiku iha Timor-Leste. Demetrio de Carvalho informa katak fulan 4 mai tán ka iha tinan oin Governu sei bandu ona saku plástiku no sedotan sira ne’ebé oras ne’e eziste hela iha loja sira. "Ita hateten ba sira sé sira iha karik fa’an hotu tiha labele importa tán. Ita sosializa sira atu uza saku verde hanesan Bote no Alternativa seluk hosi loja na’in sira atu troka plástiku uzu úniku", Demétrio salienta. SEA subliña liu tán katak Governu sei fó hela toleránsia ba sira atu utiliza hotu tiha saku plástiku sira ne’ebé karik sei eziste iha armajén laran. Maibé, wainhira liu ona 23 Janeiru 2021, sei laiha toleránsia no sei halo fiskalizasaun hodi foti medida aprensaun ba produtu saku plástiku ne’ebé karik eziste nafatin, no sei hetan mós sansaun.

Dili, 29 Outubru 2020 – Governu liuhosi Ministru ba Asuntu Parlamentár no Komunikasaun Sosiál (MAPKOMS) Francisco Jerónimo, hamutuk ho Prezidente Konsellu Imprensa (sigla portugés CI) Virgílio Guterres no reprezentante hosi Programa Nasaun Unidu ba Dezenvolvimentu (sigla inglés UNDP) Lazima Bhatta, ohin (29/10), halo ona lansamentu ba Formasaun Jornalizmu Kompreensivu Dala-IV nian ba Jornalista hosi Mídia Online privadu sira, iha salaun CI, Kintál-boot, Dili. Prezidente CI hateten, formasaun ida ne’e importante tebes ba jornalista sira atu komprende di’ak liu tán kona-ba oinsá mak hala’o knaar ho profisionál no efetivu, liuhosi hakle’an koñesimentu iha hakerek no iha buka hatene informasaun esensiál hotu-hotu la’os de’it liuhosi husu maibé presiza mós kestiona tuir faktu ruma. Reprezentante UNDP informa katak nia haksolok tebes tanba haree feto balu nia prezensa iha formasaun refere, no nia konsidera ida ne’e nu’udar parte pozitivu ida hosi formasaun ne’e. MAPKOMS mós dehan, Governu nafatin garante liberdade imprensa, liberdade espresaun no asesu ba informasaun, tanba ne’e nia husu partisipante sira atu aproveita oportunidade ida ne’e ho di’ak hodi kontribui iha futuru, tanba jornalista nu’udar parseiru Governu no parte hotu nian. Formasaun ne’e sei realiza durante fulan 1, no semana dahuluk formasaun nian sei hala’o iha Bobonaru iha 9 to’o 13 Novembru 2020. Formasaun ida ne’e realiza tanba iha kooperasaun entre CI ho UNDP, no hetan apoiu hosi Governu Korea Súl liuhosi Ajénsia ba Kooperasaun Internasionál Korea Súl (sigla portugés KOICA).

Dili, 29 Outubru 2020 – Dili Institute of Technology (DIT) realiza serimónia graduasaun ba dala-XIII ohin, iha CCD, Dili, ho graduadu hamutuk 491 hosi fakuldade 4 no Departamentu 12. Reitór DIT Alvaro Menezes Amaral haktuir katak graduadu hosi fakuldade Business and Management hamutuk 171, Turizmu no Ospitalidade ho totál 73, Engineering and Science ho totál 115, no Petroleum Study 105. Reitór hato’o mós mensajen ba graduadu sira katak uza matenek ne’e hodi serví ema hotu no nasaun, uza matenek hodi halo istória iha mundu, no graduadu sira mós tenke sai solusaun ba problema ne’ebé komunidade hasoru.

Dili, 29 Outubru 2020 – Ministru Administrasaun Estatál (MAE) Miguel Pereira de Carvalho informa katak Governu iha planu ba tinan oin atu harii uma hamutuk 1.275 ba komunidade kbiit-laek, no planu ne’e previstu ona iha Orsamentu Jerál Estadu (OJE) 2021. “Benifisiáriu sira ne'ebé identifika ona no merese atu hetan no tama kategoria kbiit-laek, sira mak hanesan defisiente, vulnerável, Viúva”, afirma Miguel Pereira, iha semináriu nasionál ho tópiku ‘Konsulta Públiku kona-ba Definisaun Ema Kiak Kbiit-laek Tuir Kontekstu Timor-Leste’, ne'ebé realiza iha Sentru Nasionál Chega (sigla portugés CNC), Dili. Miguel salienta, VIII Governu rekoñese asuntu importante ba Estadu mak tenke proteje nia povu sira, liuliu sira ne'ebé mak vulnerável, ne’e hanesan objetivu Governu nian atu garante nia populasaun moris iha prosperiedade. Planu ida ne'e sei implementa iha Teritóriu Timor-Leste ba tinan 2021 tuir etapa hosi Manuál no programa MAE nian.

Dili, 29 Outubru 2020 – Sekretáriu Estadu Juventude no Desportu (SEJD) Abrão Saldanha, simu direita transporte ne’ebé oferese hosi Ajénsia ba Kooperasaun Internasionál Alemaña (sigla alemaun GIZ), ohin, iha SEJD, Lesidere, Dili. Apoiu transporte ne’ebé GIZ fó ba SEJD ne’e mak kareta 1 ho marka Toyota Prado XT no motorizada 3 ho marka Versa 150. Transporte hirak ne’e entrega hosi GIZ nia Asesora Prinsipál ba Programa Juventude no Mudansa iha Timor-Leste, Anette Funk. Anette Funk hateten, “GIZ deside hodi entrega apoiu transporte sira ne’e ba SEJD atu ajuda SEJD hala’o nia atividade iha munisipiu sira, tanba ami hatene katak SEJD nia programa no aktividade barak loos iha munisipiu 12 no RAEOA”. Abrão Saldanha mós dehan, “sente kontente simu apoiu transporte ne’ebé oferese hosi GIZ mai SEJD, tanba ne’e sei tulun tebes SEJD hala’o nia servisu iha área juventude no desportu”. SEJD mós espera katak GIZ sei kontinua presta apoiu ba SEJD iha atividade sira iha área Juventude no Desportu.

Dili, 29 Outubru 2020 – Ministériu Obras Públikas (MOP) ho nia ajénsia tutela ka diresaun sira sei utiliza ofisialmente logotipu foun iha karta hotu ne’ebé sai hosi MOP ho nia ajénsia sira, hahú hosi 1 Novembru 2020. Logotipu ne’e Ministru MOP Salvador dos Reis Pires aprezenta ona ba Konsellu Ministru no publika ona iha Jornál Repúblika iha 11 Setembru 2020. Tanba ne’e, logotipu foun ne’e nu’udar identidade MOP nian no válidu tuir Diploma Ministeriál ne’ebé sirkula ona ba ajénsia hotu. Logotipu ne’e kompostu hosi kór rua no konstitui hosi íkone balu ne’ebé ida-idak reprezenta funsaun ministériu nian iha kada diresaun.

Dili, 30 Outubru 2020 – Parlamentu Nasionál liuhosi Diresaun Rekursu Umanu, espesifikamente Sentru Formasaun hamutuk ho Divizaun Relasaun Públiku, Komunikasaun no Edukasaun Sívika, organiza formasaun parlamentár ba jornalista sira ne’ebé destakadu ba Parlamentu Nasionál ho totál na’in-20. Formasaun ne’e ho durasaun loron 2, hosi 29 to’o 30 Outubru 2020, iha sala GMPTL, ho objetivu atu fahe informasaun kona-ba servisu Parlamentu Nasionál nia nune’e bele fasilita órgaun komunikasaun sosiál sira wainhira halo kobertura ba atividade parlamentár. Formasaun ne’e hetan abertura hosi Sekretária Jerál Parlamentu Nasionál, Cedelizia Fária dos Santos, hamutuk ho Dirijente balu Sekretariadu Jerál Parlamentu Nasionál, konta mós ho prezensa hosi reprezentante órgaun komunikasaun sosiál sira mak hanesan RTTL-EP, GMT TV, Jornál Timor Post, STL no mídia seluk tán.

Fransa, 30 Outubru 2020 – Ema ida halo atake ho tudik ba igreja katólika ida iha sidade Nice, Fransa, rezulta ema na’in-3 mak mate no balu kanek. Hosi na’in-3 ne’ebé mate, ida mak hetan ko’a iha kakorok no 2 hetan sona. Sidade refere nia autoridade lokál ida ho naran Christian Estrosi konsidera insidente ne’e nu’udar terorizmu. Nia informa liuhosi nia konta ofisiál twitter katak atake ne’e akontese iha igreja Notre Dame iha kinta (29/10), no polísia kaptura ona suspeitu. Prezidente Fransa Emmanuel Macron temi katak atake ba igreja katólika ne’e nu’udar asaun loukura terorista islámiku nian. “Loukura terorista islámiku nian. Dala ida tán, dadeer ne’e, ami-nia sidadaun na’in-3 sai vítima iha Nice no klaru tebes katak Fransa hetan hela atake”, dehan Macron. Ministru Negósiu Estranjeiru Arábia Saudita hateten katak ida ne’e nu’udar asaun terorizmu ida maibé labele liga fali ba relijiaun tanba relijiaun la hanorin hahalok hanesan ne’e. Molok ne’e, iha uluk kazu ida ne’ebé akontese, ema lori tudik ko’a profesór ida naran Samuel Paty nia kakorok iha 17 Outubru 2020 liubá, tanba profesór ne’e ilustra fali dezeñu animadu (cartoon) kona-ba profeta Muhammad wainhira nia hanorin matéria sidadania ba estudante sira, nune’e estudante islamizmu  balu la aseita profesór nia asaun ne’e. Populasaun sira halo demonstrasaun maka’as tanba la aseita ho Samuel Paty nia mate.

Dili, 15 Jullu 2019 - Core Group Transparency Timor-Leste (CGT-TL) informa rezultadu monitorizasaun no preokupasaun ba Prezidente Repúblika, Francisco Guterres Lú Olo, relasiona ho projetu auto estrada, aeroportu Suai no alterasaun Lei Fundu Petrolíferu. Relasiona ho Projetu Auto-Estrada, tuir CGT-TL katak auto-estrada husi Suai ba Fatukai remata tiha ona maibé husik hela problema balu ba komunidade ne’ebé seidauk rezolve. Projetu auto estrada kria problema sosiál no ambientál ba komunidade, laiha estudu viabilidade ba ambientál no sosiál bainhira atu hahú projetu. Iha parte seluk ekipa monitorizasaun (CGT-TL) aprezenta katak Komunidade sira ne’ebe hela besik, hetan impaktu bo’ot ba projetu auto estrada: la fasilita ho di’ak labarik sira assesu ba eskola, agrikultór sira-nia assesu ba merkadu, toos, no ba rate. Indiminizasaun ba uma sira besik aeroportu too agora seidauk remata balu lori problema ba família nia moris. Rezultadu monitorizasaun hatudu mós katak laiha Lei ida mak garante konteúdu lokál. Kontratór internasionál ne’ebe manan projetu laiha obrigasaun atu implementa konteúdu lokál liuhusi sosa populasaun no kompania lokál ninia produsaun no servisu. Tanba ne’e CGT-TL husu Prezidente Repúblika atu ko’alia ho governu atu tau atensaun hodi la repete efeitu negativu husi projetu auto estrada iha Suai ba Betanu no Vikeke no tau atensaun ba produsaun lei ne’ebé lori efeitu multiplikadór husi projetu ba ekonomia lokál.

Dili, 30 Outubru 2020 – Relasiona ho asaun hosi ofisiál Federasaun Futeból Timor-Leste (FFTL) Zelagio da Silva ne’ebé nia hatudu hodi hakilar jornalista sira iha estádiu laran wainhira halo kobertura ba jogu finál Kopa FFTL 2020 iha Ermera, Sekretáriu Jerál FFTL Nelio Isaac Sarmento husu ba jornalista sira atu labele dada kestaun dezentendimentu ne’e sai virál iha públiku. Nélio Isaac hato’o ida ne’e, liuhosi konferénsia imprensa ne’ebé realiza iha kinta (29/10) ne’e, hodi responde ba keixa ne’ebé jornalista desportivu sira hato’o ba FFTL kona-ba Zelagio nia asaun. Jornalista sira ne’ebé asosiadu iha Asosiasaun Jornalista Desportu Timor-Leste rekomenda ba FFTL atu la repete dezentendimentu hanesan iha jogu sira iha futuru, fasilita jornalista sira atu foti imajen no mós informasaun sira kona-ba jogu. Kria espasu ba jornalista hodi la impede adeptu sira no mós bainaka importante sira ne’ebé asiste jogu.  Hatán ba ida ne’e, Nelio Izaac informa, FFTL tenta nafatin atu hadi’a no mellora liu tán organizasaun jogu sira iha futuru, no FTTL tau iha konsiderasaun rekomendasaun sira hosi Asosiasaun Jornalista Desportu Timor-Leste ne’ebé hato’o iha konferénsia ne’e.

Dili, 30 Outubru 2020 – Provedora Adjunta Provedoria Direitu Umanu no Justisa (PDHJ), Benicia Magno hamutuk ho Komandante PNTL munisípiu Aileu, Jorge Monteiru no Reprezentante Unidade Asesoria Direitu Umanu (UADU) ONU, ensera formasaun ne’ebé hala’o durante semana ida, hahú hosi 26 to’o 30 Outubru 2020, ne’ebé partisipa hosi membru PNTL Aileu ho totál feto 23 no mane 2. “Formasaun ne’e realiza ho objetivu atu haforsa koñesimentu membru PNTL nian kona-ba prinsípiu direitu umanu, perspetiva direitu umanu ba polísia nia podér iha kapturasaun, detensaun no uzu forsa no mós polisia nia papél atu proteje ema vulnerável”, Benícia Magno informa. Benícia Magno mós hato’o agradesimentu ba Komandu Jerál PNTL no mós ba Komandante PNTL Aileu, ba kooperasaun no kolaborasaun iha formasaun kona-ba knaar polísia nian no protesaun ba direitu umanu, tanba formasaun ne’e hanesan bukae ida atu fó hanoin fila-fali katak Konstituisaun garante knaar PNTL nian hodi asegura seguransa interna maibé asaun tenke nafatin respeita prinsípiu no valór direitu umanu. Komandante PNTL Aileu mós lori PNTL Aileu nia naran hato’o agradesementu ba PDHJ no UADU ne’ebé fó ona oportunidade ba PNTL Aileu atu bele hetan formasaun ruma kona-ba prinsípiu direitu humanu nian.

Canberra, 25 Jullu 2019 - Prezidente Autoridade Aviasaun Civil Timor-Leste (AACTL), Ana Rosalia Varela, hamutuk ho nia ekipa halao vizita estudu durante semana ida hahú husi loron 23 Jullu 2019 iha Canberra, Austrália. Objetivu husi vizita estudu ida ne’e konsentra liu iha AACTL nia papél nu’udar reguladór seguransa aviasaun Timor-Leste, hodi dezenvolve ambiente ne’ebé seguru ba operadores aviasaun iha Timor-Leste, tuir padraun internasionál nian. Durante estadia iha Australia, ekipa ne’e hala’o enkontru ho Autoridade Seguransa Marítima Austrália hodi koalia konaba operasaun buska no salvamentu inklui mos konaba renova parseria ho parseirus Autoridade Seguransa Aviasaun Sivíl. Alein de enkontru importante ida ne’e, AACTL halo mos vizita ba Royal Australian Air Force hodi hare’e konaba sira nia fatin VIP ba transporte aviasaun. Iha vizita ida ne’e, ekipa AACTL hala’o mos enkontru ho Departamentu Seguransa Transporte Austrália hodi koalia kona-ba Nota de Entendimentu (MOU) ba investigasaun asidente.

Angola, 25 Jullu 2019 - Ministra Edukasaun, Juventude no Desportu, Dulce de Jesus, partisipa iha XII Konferénsia Ministrus Juventude no Desportu CPLP, ne’ebé realiza iha sidade Luanda, Angola. Iha konferénsia ne’e, delegasaun husi nasaun CPLP marka hotu prezensa, menus husi Guiné-Equatorial, hodi aprezenta dezenvolvimentu iha ida-idak nia nasaun konaba área juventude no desportu. Relasiona ho ida ne’e, delegasaun Timor-Leste aprezenta mos jogus CPLP 2020 ne’ebé sei realiza iha Jullu tinan oin. Iha parte seluk, CNJTL no jovens kriadores timoroan partisipa mos iha Fórum Juventude CPLP no IX Bienal husi Jovens Kriadores CPLP, ne’ebé mak realiza durante konferénsia.

Dili, 30 Outubru 2020 – Parlamentu Nasionál liuhosi Komisaun F ne’ebé trata asuntu saúde, seguransa sosiál no igualdade jéneru, lidera hosi Prezidente Komisaun Noè da Silva Ximenes, halo fiskalizasaun iha munisìpiu Likisá iha kinta (29/10) ne’e, no simu preokupasaun lubuk ida hosi parte saúde no reprezentante hosi ministériu sira iha munisípiu Likisá. Parte Saúde ho reprezentante hosi ministériu sira iha munisípiu refere hato’o sira-nia difikuldade sira katak veteranu kestiona kona-ba edifísiu laiha hodi halo servisu, parte Ministériu Solidariedade Sosial no Inkluzaun nian kestiona kona-ba ambulánsia ka kareta funeráriu iha ida de’it, nune’e difísil atu akomoda pedidu hosi suku 28. Hosi parte saúde nian kestiona mós problema edifísiu ne’ebé mak destakadu ba médiku sira iha tibar maibé kompañia Zonize destrui tiha edifísiu ne’e, no to’o agora seidauk iha solusaun. Hatán ba preokupasaun hirak ne’e, Prezidente Komisaun F informa katak aproveita Orsamentu Jerál Estadu (OJE) 2021 deputadu sira sei informa problema ne’ebé mak parte saúde enfrenta, veteranu nian no mós parte sosiál nian ba ministériu relevante sira hodi konsidera no planeia ba OJE 2021.

Dili, 30 Outubru 2020 – Diretór Jerál Sekretaria Estadu Igualdade no Inkluzaun (SEII) Armando da Costa akompaña hosi Inspetora no Auditoria Maria José Sanches, Diretora DNAIJKF Maria Filomena Babo no Komisaun Organizadora ba Komemorasaun Loron Nasionál ba Feto, hala’o konferénsia imprensa hodi informa preparasaun selebrasaun loron refere. Iha konferénsia imprensa ne’e, Armando da Costa informa katak SEII sei selebra loron Nasionál ba Feto hamutuk ho komunidade no entidade hotu-hotu iha suku Luro, postu-administrativu Luro, munisipiu Lautén. Armando da Costa hateten katak objetivu espesífíku hosi selebrasaun Loron Nasionál ba Feto mak hala'o advokasia hodi kontinua hamoris nafatin espíritu luta ba dignidade Feto Timor-Leste iha sosiedade patriakál, ne'ebé kontinua reziste hodi fó espasu no oportunidade atu feto sira hola parte iha prosesu dezenvolvimentu oioin no kontinua oferese oportunidade ba feto sira, hodi hola parte ativu iha kompetisaun ba promosaun kareira, liuliu feto sira bele okupa pozisaun foti desizaun iha nivel lokál iha setór públiku no privadu sira. Selebrasaun Loron Nasionál ba Feto ne’e mós sei hala'o iha munisípiu 12 no mós RAEOA ho espetativa ida katak Feto sira iha área remota bele hatene kona-ba istória envolvimentu Feto Timoroan iha luta hodi hetan ukun rasik-an.

Dili, 30 Outubru 2020 – Provedora ba Direitu Umanu no Justisa (sigla portugés PDHJ) Jesuina Maria Gomes esplika ba Prizioneira sira iha Prizaun Glenu, Ermera, katak konseitu prizaun modernu ne’e la hanesan ho konseitu prizaun uluk nian. Konseitu prizaun uluk nian barak liu mak kastigu ema, maibé konseitu prizaun agora ne’e hanesan fatin ida ne’ebé atu halo reflesaun, tanba individu ida-idak nia hahalok rasik viola ona lei entaun nia tenke selu hahalok sala ne’e liuhosi kumpri pena prizaun. Jesuina Maria hato’o esplikasaun ida ne’e, ohin (30/10), ba Prizioneira sira wainhira nia halo vizita ba Prizaun Glenu hodi observa direita prosesu servisu tomak, inklui kondisaun sela Prizioneira sira nian, tanba hetan konvite hosi Diretór Prizaun Glenu. Jesuina mós informa, “inan-feton no maun-alin sira ne’ebé iha prizaun laran iha direitu atu asesu ba informasaun, direitu ba saúde, direitu ba moris, direitu ba ai-hán no mós iha direitu atu hetan fatin ne’ebé adekuadu tuir kondisaun prizaun nian, só limita de’it direitu ba liberdade atu halo movimentasaun no liberdade atu halo enkontru iha li’ur, tanba bazeia ba desizaun pena ne’ebé hetan”. Prizioneira sira mós hato’o preokupasaun balu ba PDHJ, no hafoin rona tiha preokupasaun sira, ekipa PDHJ mós fahe sasán nesesidade báziku feto nian ba Prizioneira hamutuk na’in-22 inklui sasán ba bebé oan ne’ebé foin moris iha Prizaun laran.

Dili, 30 Outubru 2020 – Diretór Ezekutivu Sentru Nasionál Chega! (sigla portugés CNC) Hugo Maria Fernandes hateten katak programa dezenvolvimentu sira ne’ebé Governu trasa labele haree de’it ba futuru, maibé tenke reflete mós kondisaun sira ne’ebé povu hasoru iha pasadu, katak iha timoroan barak mak moris ho vulnerável liu tanba sai vítima ba luta libertasaun nasionál, ne’ebé to’o ohin loron Estadu la tau matan. Hugo hato’o ida ne’e, wainhira sai nu’udar oradór iha semináriu nasionál ne’ebé organiza hosi Programa Nasionál Dezenvolvimentu Suku (PNDS), ne’ebé realiza iha salaun konferénsia CNC, kinta (29/10) ne’e, kona-ba ‘Konsulta Públiku ba Definisaun Ema Kiak no Kbiit-Laek Tuir Konseitu Timor-Leste’. Tuir Hugo, objetivu sira hosi programa hakbiit mak atu dignifika ema sira ne’ebé fó sira-nia moris no hetan sofrimentu oioin hodi sai tiha vulnerável tanba konflitu pasadu nian, dezenvolve memoriál no fó esperansa ba moris liuhosi aprende ho akontesimentu signifikativu sira ne’ebé mosu durante funu nia laran no haburas edukasaun valór direitu umanu hodi valoriza luta ukun rasik-an nian.

Dili, 30 Outubru 2020 – Diresaun Nasionál Meteorolojia no Jeofízika (sigla portugés DNMG) informa ba públiku kona-ba kondisaun klima ba loron finadu (02/11) nian katak iha posibilidade boot sei akontese udan ho intensidade moderadu to’o forte durante iha períodu meiudia to’o loro-kraik. Previzaun tempu refere DNMG haree katak sei akontesei iha área sira hanesan Nítibe, Pásabe, Nainaban, Oesilo, Pasar Tono, Memo, Tunubibi, Lolotoe, Maliana, Balibó Batugadé, Kailaku, Atsabe, Hatulia, Letefoho, Glenu, Darhai, Aileu, Likidoe, Maubisse, Hatubuiliku, Turiskai, Soibada, Laklubar no Tuketin. DNMG mós prevé katak anin sei huu ho diresaun variável ho intensidade 6-15 km/h no akompaña ho razada bele to’o 50 km/h iha períodu meiudia to’o loro-kraik kuaze iha teritóriu Timor-Leste hosi 02 Novembru 2020.

Dili, 31 Outubru 2020 – VIII Governu realiza retiru ba dalimak hamutuk ho entidade relevante no espesialista sira, iha auditóriu Fakuldade Enjeñaria Siénsia no Teknolojia, UNTL Hera, iha sexta (30/10) ne'e, ho objetivu hodi fahe hanoin no informasaun, nune’e membru Governu sira bele prepara-an di’ak liu tán ba debate Orsamentu Jerál Estadu (OJE) 2021. Iha retiru ba dalimak ne’e, Xefe Governu Taur Matan Ruak hamutuk ho membru Governu sira halo preparasaun no diskusaun ba prioridade sira hanesan dezenvolvimentu kapitál sosiál, dezenvolvimentu ekonómiku, ne’ebé aliña ho medida Planu Rekuperasaun Ekonómika, dezenvolvimentu infraestrutura bázika fundamentál nian sira,dezenvolvimentu ambientál no dezenvolvimentu institusionál no hosi prosesu sira kona-ba reforma institusionál ne’ebé la’o hela. Durante sesaun iha retiru ne'e, marka mós prezensa hosi lideransa polítiku ne’ebé mak apoia plataforma ne'e, hetan mós partisipasaun másimu hosi membru Governu tomak inklui membru Parlamentu Nasionál.

Dili, 31 Outubru 2020 – Ministériu Agrikultura no Peska (MAP) liuhosi Diresaun Jerál Agrikultura no Ortikultura, kolleta hare membranu hamutuk éktare 40 ho teste ubinan tonelada 6 kada éktare ne’ebé mak utiliza adubu orgániku, iha tersa (27/10) ne’e, iha RAEOA. Vise Ministru MAP Abilio Xavier de Araújo, hateten katak polítika MAP nian mak atu haree oinsá bele tulun ekipa tékniku sira iha MAP atu fó apoiu nafatin no oinsá mak tékniku sira bele hamutuk ho Agrikultór sira, hodi bele dezenvolve di’ak liu tán iha setór Agrikultura, nune’e bele minimiza importasaun foos hosi rai-li’ur. Abilio realsa tán, “natar éktare 90 mak komunidade sira husik hela, ohin MAP halo kolleta ba de’it éktare 40, ne’e signifika bele fasilita de’it komunidade sira iha Oekusi laran, atu suporta ba Dili, rai-boot ne’e sei hein ba tinan 2021 ita-nia agrikultór sira tenke prodúz hare ho kuantidade boot mak foin bele apoia ba iha Dili”.

Dili, 26 Jullu 2019 -  Ministru Obras Públikas (MOP), Salvador dos Reis, simu espesialista husi WARTSILA ne’ebé aprezenta estudu pre-viabilidade konaba konversaun ba sistema kombustíve iha Sentrál Eletrisidade Hera, liuliu fornesimentu LNG (Liquefied Natural Gas), iha salaun MOP, Kaikoli, Dili. Espesialista husi WARTSILA esplika katak, estudu pre-viabilidade konversaun ba sistema kombustível iha sentrál elétrika Hera, hanesan espesifikasaun LNG, atu modifika mákina ne’ebé iha atu bele hamenus kombustível solar hodi uja mós Gas atu produs enérjia tamba ne’e baratu. Ministru hateten katak aprezentasaun husi WARTSILA konversaun ba sistema kombustível ne’e bele poupa pursentu 40 to'o 50 husi orsamentu jerál ba kombustível, tamba durante ne'e gastu ba kombustível bo’ot liu duke reseita ne'ebé hetan husi produsaun enérjia eletrisidade. Aprezentasaun ne'e partisipa mós husi Diretora Jerál Eletrisidade Timor-Leste (DG-EDTL), Arlinda Manetelo ho nia diretór nasionál sira.

Dili, 26 Jullu 2019 – Departamentu Formasaun Profesór ba Ensinu Pre-Eskolár (DFPEP), Fakuldade Edukasaun, Arte no Umanidade (FEAH) iha Universidade Nasionál Timor Lorosa’e (UNTL), nu’udar departamentu foun ida ne’ebé foin harii iha tinan 2019. Estudante ba faze dahuluk hamutuk nain ualunulu resin-ualu (88) ne’ebé fahe ba turma A no B no profesór sira ne’ebé hanorin departamentu ne’e hamutuk nain neen (6). Diretora DFPEP, Madre Francisca Maria hateten katak ba tinan akadémiku 2019 nian, DFPEP kompleta ona prosesu aprendizajen ba semestre par tuir kalendáriu Akadémiku Universidade nian ho susesu. Ba semestre dahuluk, dezafiu ne’ebé estudante sira hasoru mak difikuldade iha lian portugés bázika, maibé estudante sira nafatin esforsu a’an to’o semester ida ne’e remata.

Dili, 31 Outubru 2020 – Embaixadora Estadus Unidus Amérika (EUA) iha Timor-Leste, Kathleen Fitzpatrick, Hamutuk ho Xefe Estadu Maior F-FDTL Koronél Calisto Santos Coliati, ofisiál Governu no Prezidente Autoridade Baukau António Guterres inklui estudante EBC Vila Nova Baukau, iha sexta (30/10) ne’e, halo inaugurasaun ba uma eskola foun ne’ebé konstrui hosi Forsa Navál EUA Seabees, iha Baukau. Projetu konstrusaun ne’e ba dala-101 ona ne’ebé mak halo hosi Forsa Navál EUA durante tinan 10 nia laran servisu iha Timor-Leste. Forsa Navál EUA hamutuk mós ho membru F-FDTL balu kontinua konstrui eskola refere durante pandemia Covid-19, ho garantia ida katak uma eskola ne’e bele finaliza. Eskola ne’e iha sala aula tolu no hetan gastus orsamentu hamutuk $354.000.

Dili, 31 Outubru 2020: Rai-nakdoko akontese iha Grésia no Túrkia, iha sexta (30/10) ne’e, halakon ema na’in-22 nia vida, no vítima mate bele kontinua aumenta, haktuir CNN. Ekipa resgate mós tenta ke’e no hasai kedas uma ne’ebé rahun nia bloku pezadu sira hodi buka sobrevivente sira. Hafoin ida ne’e, akontese tán rai-nakdoko iha parte loro-kraik no kauza tsunami ki’ik ida iha tasi Egeu, illa Samos, no laloran transforma tiha dalan sira sai hanesan mota, iha sidade ida iha kosta oeste Túrkia. Túrkia nia Ajénsia Ajudu Umanitária relata katak iha ema na’in-20 mak mate no kuaze na’in-800 mak hetan kanek. Iha Grésia, estudante adolesente na’in-2 ho tinan 15 no 17 mak mate wainhira edifísiu sira monu tanba rai-nakdoko ne’e, no iha ema na’in-4 mak hetan kanek.

Dili, 05 Agostu 2019 - Tékniku EDTL halo Inspesaun Pré-pagu iha Bairru Aimutin no korta/desliga ahi ba komunidade ne'ebé uza eletrisidade ilegál. Liu husi inspesaun iha fatin refere, EDTL konsege identifika katak komunidade balun sei kontinua uza enerjia ilegál. Nune’e EDTL foti medida hodi korta enerjia ba ligasaun sira ilegál no aplika multa ba komunidade refere. Xefe-Ekipa Inspesaun, Domingos da Costa, deklara katak EDTL tenki desliga ahi ba komunidade ne'ebé mak uza enerjia ilegál no atu EDTL fornese fali enerjia ne'e, komunidade refere tenki ba iha ofisina sentrál EDTL nian hodi konfirma no selu multa administrativu konformi haktuir iha Dekretu Lei 33/2016. Relasiona ho asuntu ne'e, Xefe-Ekipa Inspesaun apela ba komunidade sira hotu ne'ebé mak seidauk uza pré-pagu hodi halo rejistrasaun iha Edifísiu EDTL, Kaikoli.

Dili, 31 Outubru 2020 – Ministru Prezidénsia Konsellu Ministru Fidelis Magalhães reprezenta Primeiru-Ministru Taur Matan Ruak, iha sexta (30/10) ne’e, iha antigu kumarka Balide, fó posse ba Alzira Sequeira Freitas dos Reis nu’udar Prezidente Konsellu Administrasaun Sentru Nasionál Chega! (sigla portugés CNC), IP, ne’ebé dezignadu hosi Konsellu Ministru iha reuniaun ne’ebé realiza iha 14 Outubru 2020 liubá. “Pozisaun ida ne’e la’os fasil maibé ha’u komprometidu atu kontribui ho másimu tuir kapasidade ne’ebé ha’u iha no servisu hamutuk ho membru konsellu administrasaun tomak (...) ha’u fiar katak ami bele sai ekipa ne’ebé forte hodi kontribui”, dehan Alzira, iha serimónia tomada posse ne’e. Konsellu Ministru mós nomeia Felicidade de Sousa Guterres nu’udar membru Konsellu Administrasaun CNC. Iha mós membru Konsellu Administrasaun CNC seluk ne’ebé dezignadu hotu mak, Arlindo Francisco Marçal, Jovito Rego de Jesus no Sisto dos Santos. Fidelis Magalhães iha nia intervensaun hateten katak CNC nia impaktu ba Timor-Leste nia polítika esterna mak liuhosi nia kontribuisaun atu konserva memória sira kona-ba sofrimentu no violasaun direitu umanu ne’ebé akontese tanba konjetura polítika internasionál, atu nune’e, Timor-Leste hanesan Estadu ida, sé wainhira hasoru situasaun ida ne’ebé obrigatoriamente atu tenke foti desizaun internasionál ruma iha Nasaun Unidu, labele haluha idealizmu ne’ebé motiva timoroan hodi luta ba liberdade no orienta Timor-Leste hodi la kontribui ba desizaun sira ne’ebé kontra direitu umanu ema nian iha mundu.

Dili, 31 Outubru 2020: Vise Primeiru-Ministru no Ministru Planu Ordenamentu liuhosi mensajen ne’ebé divulga, nia informa katak nu’udar sidadaun timoroan ‘kondena aktu violénsia kontra feto no omesídiu’ ne’ebé akontese ba inan-feton ka feto-faluk Domingas Soares, ne’ebé lakon nia vida iha kinta (29/10) kalan, iha uma-laran iha Rai-kotu, Dili, tanba buka atu proteje nia oan feto hosi ema ida ne’ebé tama iha sira-nia uma laran atu halo violasaun seksuál hasoru nia oan feto. Vise Primeiru-Ministru José Reis husu entidade kompetente sira hotu atu halo esforsu tomak hodi garante katak ema ne’ebé responsável ba aktu violénsia no omesísiu ida ne’e sei responde iha prosesu judisiál forte no justu. Iha mensajen ne’e hateten mós katak Domingas lakon nia moris maibé ida ne’e labele sai de’it hanesan númeru ida tán iha relatóriu, tenke sai hanesan ezemplu no impulsu atu halo justisa ba Domingas, ba Domingas nia oan no ba Feto Timoroan hotu ne’ebé sai sobrevivente ba violénsia.

Dili, 04 Novembru 2020: Primeiru-Ministru Taur Matan Ruak lori VIII Governu nia naran, hato’o kongratulasaun ba feto sira iha Timor-Leste, relasiona ho Loron Nasionál ba Feto ne’ebé monu iha 03 Novembru, no loron refere la sees hosi istória luta libertasaun nasionál nian. Primeiru-Ministru liuhosi nia mensajen, hateten katak Loron Nasionál ba Feto Timor-Leste, koinsidénsia ho loron mate eroína boot, Maria Tapó, nu’udar onra ba feto timoroan hotu-hotu ne’ebé ho dedikasaun tomak no barani hodi hamriik hamutuk ho aswa’in mane sira iha luta kontra okupasaun estranjeira durante tinan 24, ne’ebé ikus mai Timor-Leste sai duni nasaun ida livre no independente. Iha mensajen ne’e hatutan tán, “Loron 03 Novembru nu’udar loron reflesaun atu ita reflete kona-ba importánsia papél ita-nia inan feto sira iha prosesu dezenvolvimentu nasionál, ne’ebé inan feto sira dezempeñadu dezde tempu luta. Hodi VIII Governu Konstitusionál nia naran no ha’u-nia naran rasik, hakarak kongratula inan-feton sira iha Timor-Leste laran tomak, ba loron espesiál ida ne’e”.

Dili, 04 Novembru 2020 – Sekretária Estadu ba Igualdade no Inkluzaun (SEII) Maria José de Jesus, hateten katak Timor-Leste presiza kontinua promove feto sira ba iha nível lideransa, atu nune’e wainhira feto sira hetan kargu ruma hodi foti desizaun, sira bele asegura mudansa iha sosiedade inkluzivu. “Ita hotu presiza kontinua promove maluk feto sira ba iha nivel lideransa nian no bainhira maluk feto sira ba tuur iha kargu foti-desizaun sira bele asegura mudansa iha ita-nia sosiedade ne’ebé inkluzivu atu ema hotu bele partisipa ativa no hetan benefísiu hanesan hosi programa governu nian ne’ebé oferese ba timoroan”, SEII hato’o ida ne’e, iha tersa (03/11) ne’e, wainhira hamutuk ho membru Governu, membru Parlamentu Nasionál no komunidade sira iha postu-administrativu Luro, Lautén, hodi selebra Loron Nasionál ba Feto Timor-Leste ba dala-45. SEII mós hatutan, labele tán ona atu husik feto ida sai vítima ba violénsia iha sosiedade, no ida ne’e sai responsabilidade ema hotu nian atu asegura katak laiha ema ida mak fó oportunidade ba ema ruma atu halo violénsia hasoru ema seluk.

Dili, 05 Agostu 2019 -  Agio Pereira ne’ebé hanesan Ministru Prezidénsia Konsellu Ministru (MPKM) nomos Ministru Negosius Estranjeirus no Kooperasaun Interinu (MNEK), realiza enkontru ho Ekipa Konferénsia Episkopal Timor ne’ebé lidera husi Padre Juvito do Rego, iha Sala enkontru MPKM, Palásiu Governu. Enkontru ne’e realiza ho objetivu atu estabelese ekipa traballu bilateral hodi bele diskute asuntu akordu konkordata entre Timor-Leste no Santa Sé, ne’ebé asina tena iha Dili iha loron 15 Agostu 2015. Durante enkontru, Agio Pereira deklara katak Primeiru Ministru orienta MNEK hodi asume responsabilidade nudar intermediariu Governu ba koordenasaun ho Igreja Timor, atu koalia kona-ba akordu konkordata refere. Iha tempu hanesan, Ministru dehan tan katak sei iha akordu barak ne’ebé mak sei pendente hela, mak hanesan: asuntu Matrimoniu, Rai no Propriedades, Edukasaun, Injensaun ba Taxa, Vistu ba Misionarius, Loron Nasional Igreja no ensinu Relijiaun. Enkontru ne’e hetan partisipasaun husi Ministra Finansas Interina (MF) Sara Lobo, Xefe Gabinete Primeiru-Ministru (GPM) Afonso, Xefe Gabinete MNEk Agustinho Caet no Diretora ba DEAM (Diresaun Europa, Afrika no Mediu-oriente), Josefina Tilman.

Díli, 08 Agostu 2019 - Ministériu Transporte no Komunikasaun (MTK) liu husi Diresaun Nasionál Meteorologia e Geofísica (DNMG) alerta ba populasaun iha teritóriu nasionál atu toma atensaun ba anin ho velosidade makas ne´ebé mak sei akontese derepente, ne´ebé previstu atu akontese entre loron 10 to´o 12 fulan Agostu 2019. DNMG husu ba populasaun tomak atu toma atensaun nafatin wainhira halo viajen ruma tamba previzaun hatudu katak rajada husi anin ne´e rasik sei maka´as iha área sira hanesan Manatuto, Ainaro, Aileu, Maliana no mós Illa Atauro. Tuir DNMG nia previstu katak eventual ne’e akontese tamba hetan influensia husi pozisaun sistema alta presaun ne’ebé mak lokaliza iha setór sudeste husi Austrália no eventu ne’e mosu tamba iha diferensia presaun entre rejiaun Austrália no Ásia. Iha previzaun katak valor presaun iha Austrália sei varia entre 1030 to´o 1032 hPa no rejiaun Asia nia valor presaun sei varia entre 1012 to´o 1018 hPa.

Dili, 04 Novembru 2020 – Sekretáriu Estadu ba Juventude No Desportu (SEJD) Abrão Saldanha, hato’o kondenasaun maka’as hasoru tentativa asaltu sexuál ne’ebé akontese ba joven feto ida no hamosu aktu omesídiu ba nia inan iha sira-nia uma-laran, iha aldeia Terra Santa, Rai-kotu, Dili, iha kinta (29/10) kalan liubá. Liuhosi karta komunikasa imprensa, SEJD hateten, “Lori Sekretaría Estadu Juventude no Desportu tomak nia naran, ha’u hakarak atu kondena ho forte tebe-tebes aktu krime ne’ebé ha’u-nia maluk joven feto ne’e ho nia inan faluk simu iha sira-nia uma-laran rasik. Ita joven sira hotu iha devér boot no presiza halo buat hotu ne’ebé ita bele atu garante katak ita joven sira, liuliu joven feto sira, ita-nia inan feton sira sente katak sira seguru no bele moris la ho ta’uk iha sira-nia uma no sira-nia komunidade”. SEJD mós apela ba autoridade no entidade kompetente sira hotu atu tulun joven feto ne’e hodi nia bele rekupera hosi trauma ne’ebé nia sofre hanesan konsekénsia hosi krime ne’ebé akontese.

Dili, 05 Marsu 2021 – Vise Ministru Interiór (MI) Antonio Armindo simu vizita hosi Vise Ministru Negósiu Estranjeiru no Kooperasaun (MNEK) Julião da Silva, hodi ko’alia kona-ba prosedimentu sira ne’ebé sai nu’udar Governu nia responsabilidade hodi rezolve problema ne’ebé timoroan sira iha rai-li’ur hasoru hela oras ne’e kona-ba pasaporte mate no seidauk renova tanba pandemia globál Covid-19 impede. Hafoin enkontru ho Vise MI ne’ebé realiza ohin (05/3) iha Vila-Verde, Dili, ne’e remata, Vise MNEK dehan katak nia sei halo mós enkontru ho Ministru Justisa hodi ko’alia kona-ba oinsá mak kria mekanizmu ida atu rezolve ho lalais sidadaun timoroan iha rai-li’ur sira-nia pasaporte ne’ebé mate. Vise MNEK mós hato’o nia apelu ba timoroan sira iha rai-li’ur ne’ebé pasaporte mate atu la persiza tama ilegál mai Timor-Leste.  “La presiza tama ilegál tanba nasaun sira ne’ebé ita-nia ema iha ba fó ona fleksibilidade atu prolonga,” Nia akresenta.

Díli, 20 Agostu 2019 - Governu Xina iha Kuarta-Feira (14/08) entrega ekipamentus militar nian ba governu Timor-Leste hodi fasilita serbisu Falintil-Forsa Defeza Timor-Leste (F-FDTL). Ekipamentus hirak ne’e mak hanesan botas rihun neen, kama andar iha rihun tolu atus neen, tenda militár hamutuk ualunulu, kaixa tau kilat fatin ho armariu atus ida ualunulu. Ministru Defeza no Ministru Interior Interinu Filomeno da Paixão de Jesus hateten katak ida ne’e pedidu husi governu anterior nian no apoiu ida ne’e apoiu gratuitu. “Ha’u haree apoiu ida ne’e avaliadu no baku ba osan karik hamutuk minimu mak 3 milloens, kuandu koalia valor komersiál bele to’o 5 milloes,”dehan Ministru Defeza bainhira remata serimónia entrega ekipamentu iha salaun Auditorium Ministériu Defeza Fatuhada. Ministru apelu ba iha membru forsa sira atu utiliza sasan sira ne’e ho kuidadu tanba governu atende problema barak laos atende de’it mak forsa militár sira, simu oferta ida ne’e sorti bo’ot tebes tenke kuidadu no uza ho didi’ak. “Ha’u apela ba komando kuandu iha buat ruma la kuidadu no estraga entaun tenke halo prosesu disiplinar obrigasaun,” tenik Ministru. Iha fatin hanesan Xefe Estadu F-FDTL Maijór Jenerál Lere Anan Timur hatete, hodi forsa militár nian naran hato’o agrdesimentu ba governu Xina nia apoiu ba akipamentus lojístika nian, maibé relasaun entre repúblika popular Xina ho Republika demokrátika Timor-Leste laos relasaun bilaterál foun tamba bainhira Povu Timor hasoru situasaun difisil, Xina sempre fó apoiu solidariedade. Serimónia entrega ekipamentu ofisializa husi Embaixadór Popular Xina mai Timor-Leste Xiao Jiangou no Ministru Defeza no Ministru Interior Interinu Filomeno da Paixão de Jesus, asisti husi estrutura F-FDTL, Komadante Jerál PNTL Komisáriu Faustino da Costa, Sekretáriu Estadu Protesaun Sivíl Alexandrino Xavier Araujo ho estrutura Ministériu Defeza nian.

Díli, 23 Agostu 2019 – Iha sorumutu ohin, Konsellu Ministru deside atu fó toleránsia pontu durante períodu lokraik husi loron 26 to’o 29 fulan-agostu, iha okaziaun Selebrasaun Aniversáriu Konsulta Popular no Misaun INTERFET ba dala-20, ba funsionáriu no ajente husi ministériu sira hotu no servisu indiretu ba Estadu, hodi bele fó dalan atu bele partisipa másima liután iha atividade komemorativa.

Dili, 04 Novembru 2020 – Prezidente Repúblika Francisco Guterres Lú Olo, iha 02 Novembru liubá, kari ai-funan no reza ba erói sira hotu iha Jardim dos Herois da Pátria, Metinaru, ne’ebé saran-an ba luta libertasaun nasionál. “Ohin loron, loron matebian nian, loron espesiál tebe-tebes ba povu Timor-Leste tomak. Sira hotu-hotu fila ba vizita sira-nia família ne’ebé mak mate, nia rate. Orasaun ne’ebé ami reza ne’e ba ita-nia erói sira. Ami-nia sentimentu hamutuk ho família sira hotu, hosi Tutuala to’o fronteira, liuhosi Ataúru no Oekusi, ami reza orasaun hamutuk ho família sira hotu-hotu atu fó nafatin memória ba matebian hotu-hotu iha ita-nia rain Timor-Leste”, Prezidente Repúblika hateten. Prezidente Repúblika mós informa, Ministériu ba Asuntu Veteranu, Sekretáriu Estadu ba Asuntu Kombatente Libertasaun Nasionál no Konsellu Kombatente Libertasaun Nasionál sei kontinua halibur restu mortál sira. Instituisaun sira ne’e kontinua hadi’ak Jardim dos Herois da Pátria iha nível munisipiu atu haloot erói luta libertasaun nasionál.

Díli, 28 Agustu 2019 - Ajénsia husi Austrália, Bulmers Farms ohin hala’o audénsia ho Sekretáriu Estadu Formasaun Profisionál no Empregu (SEFOPE) Julião da Silva iha nia knaar fatin hodi informa kona-ba rekrutamentu traballadór Timor-oan hodi ba servisu iha Austrália. Ajénsia Bulmers Farms hahú Kinta-Feria to’o Sexta-Feria semana ne’e sei rekruta traballadór 20 hodi ba servisu iha programa SWP (Seasonal Worker Program) no nain 10 sei ba servisu iha programa PLS (Pacific Labour Scheme). Traballadór nain sanulu ne’e ajénsia foti husi traballadór ne’ebé ba ona servisu iha Austrália fulan ne’en liuhosi programa SWP. Iha inkontru ne’e deskuti mós kona-ba oinsa maka traballadór ne’ebé ba servisu bele transfere osan liuhosi banku BNCTL hodi nune’e sira fila mai mak foti.

Marungi konsidera nu'udar aihán ida ne’ebé maka iha nia befnefísiu bo’ot tebes. Marungi kontamina ho nutrisaun no vitamina oin-oin hanesan Vitamina A, B no C. Vitamina hirak ne'ebé diak ba fuan, kakutak, ba Inan isin rua sira no mos hodi hasa'e Imunidade. Iha Europa, Marungi ema hanaran Ai-Hún Milagre, tanba komesa husi nia tahan (dikin), funan, sanak no fuan nakonu ho buat ne’ebé maka estraordináriu no iha benefísiu ida ne'ebé maka bo'ot ba iha ita nia saude. Marungi bele moris iha kondisaun klima ne'ebé maka mesmu ladiak.

Dili, 04 Novembru 2020 – Akontese asaltu violentu ho kilat iha Viena, Austria, iha segunda (02/11) kalan, hamate ema na’in-4 no hakanek na’in-22, inklui ofisiál polísia ida. Parte hosi autoridade Austria informa katak iha mane ida ne’ebé ho kilat mak hodi halo asaltu violentu ne’e. Autoridade sira preokupa mós karik la’os nia mesak mak halo asaun ne’e, dalaruma iha ema seluk ne’ebé apoia. Situasaun oras ne’e kontroladu hikas, no hosi parte seguransa mós informa katak sira kaptura ema na’in-14 hodi investiga. “Buat ne’ebé ami hatene mak nia (suspeitu) nu’udar apoiante ISIS nian, no ISIS mos afirma katak sira responsabiliza ba asaun ne’e”, dehan Sebastian Kurz, Autoridade ida iha Austria.

Dili, 04 Novembru 2020 – Ministériu Solidariedade Sosiál no Inkluzaun (MSSI) realiza semináriu ida ohin (04/11), iha edifísiu MSSI Kaikoli, kona-ba Konsultasaun Planu Estratéjiku atu haree programa MSSI nian ba tinan 5 oin mai, hahú hosi 2021 to’o 2025. Semináriu ida ne’e mós halo atu revé fila-fali hodi asegura katak misaun, vizaun no mós kestaun estratéjiku sira ne’ebé mak MSSI iha sei nafatin relevante, maibé buat hirak ne’e halo iha tinan 10 ba kotuk, tanba ne’e MSSI iha inisiativa rasik hakarak atu asegura vizaun no misaun hosi MSSI nafatin refleta nesesidade tuir evolusaun sosiál iha Timor-Leste nian, liuliu liga ba programa asisténsia sosiál ba ema kbiit-laek sira, asegura sistema seguransa sosiál ne’ebé di’ak ba povu Timor-Leste, asegura programa reinsersaun sosiál inklui mós asuntu defisiénsia. Rezultadu ne’ebé expekta atu hetan hosi semináriu ida ne’e mak oinsá bele hetan konsensu ba vizaun, misaun no valór instituisaun no mós konkorda objetivu estratéjiku sira MSSI nian ba tinan 5 mai. Semináriu ne’ebé loke direitamente hosi Ministra MSSI, Armanda Berta dos Santos ne’e, hetan partisipasaun hosi Diretór Jerál Solidariedade Sosiál no Inkluzaun, Diretór Nasionál no Diretór Munisipál sira, no sei realiza durante loron tolu, hosi 04 to’o 06 Novembru 2020.

Díli, 19 Setembru 2019 - Ministeriu Saúde (MS) liuhosi Diretór Jerál Prestasaun Saúde (DGPS), Horacio Sarmento hamutuk ho reprezentante husi United Nations Children’s Fund (UNICEF), Denis Muhoja no reprezentante husi Organizasaun Saúde Mundial (WHO/ OMS), Mateus Cunha hala’o workshop ‘’ Orientasaun Téknika ba Introdusaun Vasina Rotavirus’ iha Salaun Enkontru UNICEF, UN Kampaun, Kaikoli Dili. Workshop ne’e ho objetivu atu fó orientasaun teknika Vasina foun hanaran Vasina Rotavirus ba pessoal saúde sira liu-liu diretór Munisípiu sira, responsável programa Ekspansaun Programa Imunizasun (EPI) sira hotu, atu nune’e sira bele implementa fali orientasaun ne’ebé maka sira aprende ba komunidade liu-liu ba labarik sira. ‘’Ita iha ona vasina 9 ne’ebé durante ne’e ita implementa hela, no agora iha fali ona vasina foun tanba ida ne’e molok atu implementa imunizasaun vasina foun ne’e responsavel programa sira no diretór munisípiu sira tenke hatene konaba teknika vasina Rotavirus nia utilizasaun ba iha labarik sira ho tinan lima (5) mai kraik.’’ Workshop sei hala’o durante loron rua no partisipa iha workshop mai hosi Diretór Munisípiu inklui RAEOA, DPHO, responsável saúde maternal infantil (SMI) no ONG Jhon Snow Inc (JSI).

Díli, 19 Setembru 2019 - Ministériu Negósius Estranjeirus no Kooperasaun (MNEK), liuhosi Gabinete Sekretáriu Jerál, informa katak MNEK, nu’udar instituisaun Governu ne’ebe koordena prosesu Timor-Leste nia adezaun ba ASEAN, nomeia ona Liaison Officer ida hodi bele ajuda fasilita liu tan komunikasaun ne’ebe di’ak ho Sekretariadu ASEAN no mos ho Membru Estadu ASEAN sira. Liaison Officer ne’e desloka ona ba Indone´zia no sei rezide iha Timor-Leste nia Embaixada iha Jakarta durante nia mandatu. Informasaun kompletu bele hare Iha Ne'e!

Dili, 04 Novembru 2020 - Konsellu Ministru rona aprezentasaun hosi Primeiru-Ministru, Taur Matan Ruak, no reprezentante nasionál sira hosi Movimentu Scalling Up Nutrition, kona-ba estrutura no rezultadu komún Planu Asaun Konsolidadu Nasionál Seguransa Alimentár no Nutrisaun nian. Planu ne’e aprezenta prioridade prinsipál sira ne’ebé sei kumpre hosi Ministériu relevante sira, Parseiru, Organizasaun Naun Governamentál sira no Sosiedade Sivíl, hodi atinje objetivu hosi Dezenvolvimentu Sustentável 2 (ODS2) nian, hosi redusaun má-nutrisaun no inseguransa alimentár nian iha Timor-Leste to’o tinan 2030. Konsellu Ministru halo deliberasaun ba sob proposta hosi Vise Primeiru-Ministru no Ministru Planu no Ordenamentu, José Maria dos Reis, kona-ba prosede ho projetu ligasaun dijitál Timor-Leste, liuhosi kabu submariñu fibra ótika nian, ne’ebé liga ba sidade sira Darwin no Port Hedland, iha Commonwealth Austrália. Konsellu Ministru halo aprovasaun ba prosedimentu hosi aprovizionamentu ba kontratu aluga infraestrutura deskarga konbustível ba depózitu Sentrál Elétrika Hera nian hosi períodu tinan tolu, ho hanoin katak Estadu laiha infraestrutura nune’e nesesita aluga empreza privada sira ba nia utilizasaun iha deskarga kombustível esensiál ba produsaun enerjia sentrál elétrika. Konsellu Ministru rona aprezentasaun hosi Ministru Administrasaun Estatál kona-ba, opsaun sira polítiku-lejizlativa subjasente sira ba anteprojetu Proposta Lei kona-ba alterasaun dahuluk ba Lei Resenseamentu Eleitorál no ba anteprojetu hosi Proposta Lei kona-ba alterasaun datoluk hosi Lei Órgaun sira Administrasaun Eleitorál nian.

Palásiu Nobre Lahane, loron 19 fulan-setembru tinan 2019, Senhoras no Senhores, Distintu konvidadu sira  Haksolok tebes bele haree fila-fali no simu iha Dili, iha momentu festa no benéfiku ida-ne’e, belun di’ak atus ba atus ne’ebé marka ha’u-nia vida pesoál no ami-nia nasaun nia perkursu, atu hato’o ba imi pesoalmente ami-nia gratidaun ne’ebé kle’an no atu fó ba imi rekoñesimentu, agradesimentu no omenajen ne’ebé imi merese. Rekoñesimentu ba eroi estranjeiru sira tanba servisu relevante hirak ne’ebé sira halo ona, liu-liu, sira ne’ebé – bainhira kumpre misaun manutensaun dame nian tuituir malu ne’ebé hala’o ona knaar iha Timor-Leste – mate ona hodi sakrifika sira-nia vida rasik ba Povu Timoroan. Le'e Diskursu Kompletu Iha Ne'e!

Dili, 04 Novembru 2020 – Ministra Saúde Odete Maria Freitas Belo hateten katak, atu prevene moras dengue no malária iha Timor-Leste, Ministériu Saúde sei halo promosaun atu sidadaun hotu presiza hamoos uma-laran, hamoos bee nalihun iha vazu ai-funan, hamoos bee nalihun iha valeta, tanke bee nian hodi labele fó fatin ba susuk atu tolun iha laran hodi hamosu moras dengue. “Ba malária kazu reduzidu maibé ita kazu fila-fali iha Oekusi, no iha tiha ona asaun ruma iha ne’ebá ba haree fatin sira susuk moris ba, ba hamoos ida ne’e ita halo tiha ona, agora ba iha dengue nian primeiru ita halo promosaun iha uma-laran ita idak-idak tenke hamoos nia uma-laran, tanke sira tenke hamoos, roupa sira labele tara, atu nune’e susuk fatin ne’e labele moris entaun nia la moris no segundu ami tenke halo fogging halo mós abate. Ita iha abatizasaun, ami sei falta hela produtu sira ne’e, iha prosesu halo hela kompra, wainhira sasán ne’e mai prontu, atividade ne’e hala’o”, Ministra Saúde hato’o ida ne’e, ohin, hafoin partisipa iha reuniaun Konsellu Ministru. Ministra Saúde esplika tán katak prosesu sasán ka produtu ba prevensaun moras malária no dengue ne’e atu tama mai Timor-Leste, sei ho durasaun fulan tolu maibé ho situasaun Covid-19 ida ne’e presiza lori tempu naruk liu uitoan.

Dili, 04 Novembru 2020: Primeiru-Ministru (PM) Taur Matan Ruak, ohin, simu iha nia gabinete, Palásiu Governu, Dili, Prezidente Tribunál Rekursu (PTR), Deolindo dos Santos, hodi na’in rua fahe hanoin kona-ba servisu tribunál nian durante tinan 2020, liuliu kona-ba progresu ba prosesu julgamentu kazu krime no kazu sivíl sira, inklui progresu tribunál móvel. “Ko’alia ho S.E. Sr. Primeiru-Ministru kona-ba servisu tribunál nian, imi hatene katak ita besik atu tama ona ba fim do ano ona, entaun ha’u husu para ko’alia ho S.E. Sr. Primeiru-Ministru para atu hato’o informasaun uitoan kona-ba servisu Tribunál nian, saida mak Tribunál konsege halo i saida mak seidauk konsege, problema ne’e iha ne’ebé, no halo nusá mak ita ultrapasa iha tinan sira oin mai”, esplika Deolindo dos Santos, hafoin halo reuniaun ho Xefe Ezekutivu. Iha hasoru malu ne’e, PTR mós hato’o informasaun kona-ba progresu julgamentu ba kazu prosesu sivíl no krime sira iha tribunál sira ne’ebé nia númeru hahú tún kompara ho tinan sira kotuk ba. Iha Tribunál Distritál Dili, kazu prosesuál krime hosi 2000 konsege hatún ba 1700 resin, enkuantu kazu sivíl hosi 1700 resin tún ba 1150 resin. Iha Tribunál Suai hosi 1000 tún ba 700 resin, Tribunál Baukau hosi 1000 tún ba 400 resin, Tribunál Oekusi hosi 500 tún ba 400 resin. Xefe Ezekutivu apresia servisu Tribunál nian no kontinua reteira nia apoiu ba órgaun judisiál atu ezerse nia funsaun di’ak liután no aproveita husu atu mantéin Tribunál móvel hodi fasilita sidadaun sira fásil asesu ba justisa.

Dili, 04 Novembru 2020 – Ho autorizasaun hosi Parlamentu Nasionál, Prezidente Repúblika (PR) Francisco Guterres Lú Olo deklara ona Estadu Emerjénsia (EE) dahitu ne’ebé hahú hosi 04 Novembru no sei remata iha 03 Dezembru 2020. PR hato’o nia mensajen ba sidadaun hotu-hotu relasiona ho EE dahitu ne’e katak obrigatóriu uza máskara wainhira hasoru malu ho ema iha eventu kulturál, relijiozu, kazamentu no seluk tán. Tenke uza mós máskara wainhira ba merkadu, loja no supermerkadu ka fatin públiku sira. Iha mensajen ne’e, PR mós nafatin husu ba sidadaun sira atu mantéin distánsia sosiál metru ida ho balu hosi ema ne’ebé la’os família ka la hela hamutuk, no presiza kontinua fase liman ho sabaun molok tama iha loja ka fatin públiku, no molok atu hán.

Dili, 15 Marsu 2021 – Governu liuhosi reuniaun Konsellu Ministru, ohin (15/03), iha Ministériu Finansas, Dili, aprova mós projetu Rezolusaun Governu nian ida ba impozisaun serka sanitária no konfinamentu obrigatóriu, iha Munisípiu Baukau no Vikeke, to’o loron 29 fulan-marsu 2021. Rezolusaun ne’e bandu sirkulasaun ema nian entre munisípiu ne’e rasik no ho limite administrativa sira-seluk, exetu iha kazu ho fundamentu forte ho razaun siguransa públika, saúde públika, asisténsia umanitaria, manutensaun sistema abastesimentu públiku ka ba realizasaun interese públiku. Regra aplikasaun sira serka sanitária no konfinamentu nian iha munisípiu rua ne’e hanesan ho Munisipiu Dili nian ho ajustamentu no adaptasaun tuir realidade munisipiu rua ne’e nian.

Dili, 05 Novembru 2020 – Delegasaun Parlamentu Nasionál Timor-Leste ba Uniaun Interparlamentár (UIP), lidera hosi Prezidente Grupu UIP, Deputada Veneranda Lemos, partisipa iha vídiukonferénsia UIP Mundiál, iha 01 Novembru liubá, hodi halo eleisaun ba Prezidente UIP Mundiál foun ba períodu tinan tolu. Aprezentasaun kandidatura ema na’in-4 hosi nasaun diferente mak hanesan Muhamand Sadig Sanjrani hosi Pakistaun, Duarte Pacheco hosi Portugál, Ajnak Saidov hosi Uzbekistaun, no Salma Ataullahjam hosi Kanadá. Rezultadu hosi eleisaun refere, kandidatu hosi Portugál Duarte Pacheco mak eleitu nu’udar Prezidente UIP Mundiál foun, ho votu 222. Timor-Leste nia pozisaun mak fó apoiu ba kandidatura hosi Portugál, Duarte Pacheco liuhosi votasaun online. Timor-Leste nia partisipasaun iha UIP iha vantajen boot tebes, tanba wainhira iha asuntu ruma ne’ebé importante levanta iha reuniaun UIP nian, nasaun membru sira sempre fó apoiu.

Dili, 05 Novembru 2020 – Ministériu Turizmu Komérsiu no Indústria (MTKI) reprezenta hosi Vise Ministru MTKI Domingos Lopes Antunes, hola parte virtualmente iha serimónia lansamentu China Internationál Import Expo ba dala-III ne’ebé realiza iha Shanghai, Xina, no organiza hosi Ministériu Komérsiu Xina. Ojetivu hosi partisipasaun ne’e mak atu hametin kooperasaun komérsiu bilaterál entre Timor-Leste ho Xina no haforsa mós kompreensaun mutuál no amizade entre nasaun rua. Iha mós objetivu seluk mak atu fó apoiu ba liberalizasaun komérsiu no globalizasaun ekonómika, no lori merkadu Xina nian ba mundu. Serimónia ne’e loke direita hosi Prezidente Repúblika Populár Xhina, Xi Jinpin, no partisipa hosi líder no membru Governu hosi nasaun balu iha kontinente Ázia no Europa, inklui komunidade emprezariál iha mundu tomak.

Dili, 05 Novembru 2020 – Ekipa Fiskalizasaun Konjunta (EFK) kompostu hosi Polísia Nasionál Timor-Leste (PNTL), Diresaun Nasionál Transporte no Terestre (DNTT), Patrimóniu Estadu hosi Ministériu Finansa, Komisaun Funsaun Públika (sigla portugés CFP) no Komisaun Anti Korupsaun (sigla portugés CAC) halo aprensaun ba motorizada no kareta ho xapa matríkula G ka Estadu nian hamutuk 20 hosi funsionáriu públiku sira ne’ebé uza tiha hodi ba festeja Finadu. Patrimóniu Estadu ne’ebé EFK prende durante féria Finadu kompostu hosi motorizada 18 no kareta 2. Númeru infrasaun hirak ne’e akontese iha munisípiu Dili no seidauk inklui infrasaun sira ne’ebé akontese iha munisípiu 11 seluk inklui RAEOA. Kareta no motorizada Estadu nian sira ne’ebé tama iha infrasaun iha EFK nia operasaun durante féria Finadu ne’e sei prosesa administrativa no kriminál ba infratór sira. Patrimóniu Estadu hirak ne'e EFK sei la entrega hikas ba funsionáriu utilizadór kada Ministériu no Sekretariu Estadu sira hafoin selu koima ka multa maibé sei entrega ba iha Patrimóniu Estadu iha Ministériu Finansa.

Dili, 05 Novembru 2020 - Ekipa Fiskalizasaun Konjunta (EFK) ne’ebé kompostu hosi Polísia Nasional Timor-Leste (PNTL), Diresaun Nasionál Transporte no Terestre (DNTT), Patrimóniu Estadu hosi Ministériu Finansa, Komisaun Funsaun Públika (sigla portugés CFP) no Komisaun Anti Korupsaun (sigla portugés CAC), nota aktu fátal liu iha infrasaun hosi uzu patrimóniu Estadu ba féria Finadu mak, Xefe Gabinete Interinu Sekretaria Estadu Rai no Propriedade (sigla portugés SETP), Hilario Gusmão Fraga halo despaixu ba Staff Finansa nian hodi utiliza patrimóniu Estadu ho xapa matríkula G ba festeza Finadu. Aktu iregularidade administrativa ida ne’e EFK konsidera nu’udar fátal liu, no totalmente kontradis ho apelu EFK nian ne’ebé fó sai iha fulan Outobru liubá. Ba aktu ida ne'e, EFK sei bolu Xefe Lojístika SETP nian inklui Sekretáriu Estadu Mario Ximenes rasik atu ba halo justifikasaun relasiona ho despaixu ne’ebé Xefe Gabinete halo.

Dili, 05 Novembru 2020 – Universidade Nasionál Timor Lorosa’e (UNTL), liuhosi estudante Fakuldade Enjeñaria, Siénsia no Teknolojia (FEST), reabilita uma ida hodi transforma ba Kapela Universitáriu ho Mahein Saun João Paulo II, iha kampuz FEST Hera, Dili. Padre Kapelaun UNTL, Nívio Lebre Correia, hateten katak objetivu hosi harii Kapela refere mak atu responde ba atividade espirituál sívitas akadémiku nian. “Objetivu harii kapela ne'e atu atende ba ita-nia atividade espirituál, formativu no semináriu sira ne'ebé bele alimenta ita-nia prosesu aprendizajen, tanba dala-barak ita uza mak koridór laiha fatin dignu ne'ebé própria atu asegura atividade pastorál universidade nian”, tenik Padre Nívio. Reabilitasaun ba Kapela Universitáriu ne’e hetan apoiu hosi dosente, estudante, família hosi estudante, funsionáriu sira, inklui empreza balu no mós universidade nian. Enkuantu estudante sira hosi FEST mak halo reabilitasaun ho durasaun fulan rua, hosi Setembru to’o Outubru tinan ida ne’e.

Dili, 07 Marsu 2021: Koordenadór Forsa-Tarefa ba Prevensaun no Ministragaun Surtu Covid-19 Rui Maria de Araújo informa katak, ohin (07/3) Ministériu Saúde relata kazu pozitivu Covid-19 foun rua (2) iha aldeia Terra Santa, Tasi-Tolu, Dili, no ida tán iha Kovalima ne’ebé relata iha Sábadu (06/3). Kazu pozitivu Covid-19 foun rua ne’e, Rui esplika liuhosi konferénsia imprensa ne’ebé hala’o ohin (07/3) iha CCD, Dili, katak deteta hosi amostra 289 ne’ebé ekipa konjunta rekolla iha bairu BTN 2, Tasi-Tolu, Dili. “Na’in rua ne’ebé pozitivu (iha Dili) ne’e hela besik malu ka viziñu ho kazu ida ne’ebé deteta iha munisípiu Baukau […]. Pozitivu na’in rua ne’e servisu iha administrasaun públika iha ministériu balu,” Rui akresenta. Nune’e, kazu pozitivu Covid-19 ne’ebé ativu hela iha Timor-Leste hamutuk na’in-28, no rekuperadu foun laiha.

Dili, 05 Novembru 2020: Primeiru-Ministru Taur Matan Ruak, simu iha nia Gabinete, ohin, Eiz Soldadu FALINTIL, Agustinho Gaio ‘Sidabutar’, hodi halo nostáljia ka relembra istória sira kona-ba luta gerilla ba libertasaun nasionál. Eiz soldadu FALINTIL Agustinho Gaio koñesidu ho naran ‘Sidabutar’ tanba koinsidénsia ho elikópteru forsa Indonézia (TNI) nian ho tipu Bell-205 no númeru rejistrasaun HA-5069, ne’ebé monu iha área Liaruka, postu-administrativu Ossú, munisípiu Vikeke, iha 4 Juñu 1998, ne’ebé deskonfia Gaio mak tiru monu ho kilat mauzer. Vítima mortál iha asidente refere mak, Pangdam IX Udayana, Majór Jenerál TNI Yudhomo Sastrosoehardjo, Komandante Korem 164/Whira Dharma Dili Kol (Inf) Salamat Sidabutar no na’in-6 sira seluk. Tanba iha asidente refere Komandante Korem 164/Wira Dharma Dili, Kol (Inf) Salamat Sidabutar mós mate, nune’e mak Komandu FALINTIL fó kódigu foun ba Agustinho Gaio ho naran ‘Sidabutar’, ho razaun nia susesu tiru kona elikópteru ne'e no ikus mai monu duni. Sidabutar moris iha postu-administrativu Laga, munisípiu Baukau, nu’udar Eiz soldadu FALINTIL ida ne’ebé reziste durante tinan 24 iha ai-laran. Iha 01 Fevereiru 2001 wainhira FALINTIL transforma ba F-FDTL, Sidabutar hanesan membru F-FDTL no hetan reformadu hosi F-FDTL iha 2018.

Dili, 05 Novembru 2020 – Komandu Polísia Nasionál Timor-Leste (PNTL) rejista kazu insidente tolu ne’ebé akontese iha tersa (03/11) ne’e, iha munisípiu tolu mak Aileu, Ermera no Baukau. Insidente iha Aileu hakanek ema na’in-3 no iha Ermera hakanek membru PNTL ida. “Kazu ida mosu iha munisipiu Aileu, iha 03 Novembru oras 20:15, akontese joven ida ta’a ema na’in tolu iha aldeia Kirilolo, suku Liurai, postu-administrativu Aileu-Vila, suspeitu ho inisiál JS idade 21, komunidade sira kaer hodi entrega ba PNTL no oras ne’e daudauk suspeitu detein hela iha Sela oras 72. Kauza hosi insidente ne’e mak wainhira sira fila hosi festa kazamentu mak sira asalta malu. Insidente ida iha Hatulia-Vila munisipiu Ermera ne’ebé akontese entre família rua no rezulta membru PNTL ida ho inisiál LTA hetan kanek, iha momentu ne’ebá membru PNTL sira halo hela atuasaun ba konfrotu entre família rua ne’e, wainhira iha atuasaun refere membru PNTL lori stick hodi hakalma situasaun maibé stick refere kona família parte ida nia kabaas nune’e mak sira la satisfeitu no sira tuku membru PNTL ne’e kanek iha kabaas. Oras ne’e daudauk suspeitu ho inisiál BS iha ona prosesu nia laran”, Porta-vóz Komandu PNTL Superintendente Xefe Arnaldo Araújo informa iha kuarta (04/11) ne’e, liuhosi Konferénsia Imprensa ne’ebé hala’o iha Salaun Enkontru Kuartél Jerál PNTL. Arnaldo Araújo kontinua haktuir, kazu asaltu malu ida mós iha Kaibada, Baukau, ne’ebé akontese iha loron hanesan (03/11), rezulta ema ida kanek kamaan, suspeitu na’in-3 kapturadu. Motivu hosi kazu ida ne’e mak joven sira hemu tua no lanu, liga mós ho problema pasadu.

Dili, 05 Novembru 2020 - Ministra Solidariedade Sosiál no Inkluzaun (MSSI), Armanda Berta dos Santos hamutuk ho nia Vise Ministra, Signi Verdial, no tékniku MSSI, ohin, partisipa iha semináriu Panorama Orsamentál 2021, ne’ebé realiza iha Otél Novo Turismo, no halo aprezentasaun programa no atividade MSSI nian ba tinan 2021 inklui mós ho nia orsamentu rasik ba Deputadu no mós Sosiedade sivil sira. Atividade ne’ebé MSSI aprezenta hamutuk 50 ho ninia programa prinsipál hamutuk 8 no sub-programa 17, ne’ebé ho ninia totál orsamentu $19.942.903,00 hodi finansia ba programa no atividade MSSI nian ba tinan 2021, kompostu hosi saláriu no vensimentu ho totál $1.772.000,00, Bens no Servisu $5.979.456,00, Transferénsia Públika $9.454.447,00, Kapitál Minór $721.000,00 no Kapitál Dezenvolvimentu $2.016.000,00. Hafoin aprezentasaun, iha mós sesaun husu no hatán hosi parte Deputadu no Sosiedade Sivíl sira ba Ministra no Vise Ministra MSSI no mós tékniku MSSI nian liga ba programa no atividade sira ne’ebé aprezentadu, liuliu ba implementasaun programa ne’ebé MSSI atu realiza iha tinan 2021.

Dili, 05 Novembru 2020 – Komisáriu Komisaun Anti Korupsaun (sigla portugés CAC), Sergio Hornai hateten katak iha luta kontra korupsaun, Timoroan sira liuliu polítiku na’in sira obrigatóriu atu hatene kle’an kona-ba krime pekulatu no pekulatu uzu. Ida ne’e atu tulun ukun na’in sira hatene governasaun di’ak no promove transparánsia, akuntabilidade, responsabilidade, profsionalizmu, integridade no imparsialidade. Sergio Hornai hato’o ida ne’e, ohin, wainhira sai nu’udar Oradór prinsipál iha semináriu ho tema ‘Diseminasaun Medida Prevensaun Korupsaun no Promosaun Governasaun Di’ak’, ne’ebé realiza iha Kuartél Jerál F-FDTL, Fatuhada, Dili. Komisáriu CAC halo ilustrasaun hodi loke partisipante funsionáriu públiku Ministériu Defeza sira-nia orizonte no konsiénsia katak krime pekulatu no pekulatu uzu mak Komandante ida, Komisáriu, polítiku na’in no membru Governu sira uza patrimóniu Estadu ba interese privadu. “Se ha’u (Komandante, Komisáriu no membru Governu) hetan saláriu di’ak, iha imunidade, hetan priviléjiu, ha’u tenke lori kareta Estadu CAC nian ba halo lia? ba halo festa? ba halo lia mate lia moris? Entaun, iha ne’e loke ita nia paisaun, onestidade, responsabilidade, determinasaun no firmeja (atu distingue uza sasán Estadu nian tuir nian dalan)”, Komisáriu CAC esklarese. Sergio hatutan, objetivu hosi lei Medida Prevensaun no Kombate Korupsaun nian mak atu eradika krime korupsaun no promove prátika di’ak iha setór públiku no privadu sira hodi lori moris di’ak ba povu Timor tomak.

Dili, 21 Dezembru 2020 – Governu Xina liuhosi Embaixadór Xina iha Timor-Leste, Xiao Jianguo, halo doasaun ekipamentu protesaun Covid-19 hanesan kámara imajen térmika haat (4) no máskara rihun sanulu (10.000) ba Ministériu Interiór, ne’ebé simu direita hosi Vise Ministru Interiór António Armindo, ohin (21/12) iha praia dos coqueiros, Dili. Vise Ministru Interiór hateten, ekipamentu hirak ne’e sei uza iha fronteira terestre entre Timor-Leste no Indonézia, hanesan Batugadé, Sakato no Mota Masin. Embaixadór Xiao Jianguo hateten katak Governu Xina mós apoia ekipamentu hirak ne’e atu Servisu Migrasaun uza iha aeroportu Dili hosi asegura no prevene transmisaun Covid-19 tama liuhosi aeroportu.

“Meta sira-ne’ebé prevee iha Programa Governu no kompromisu klaru ne’ebé asume ho ita-nia sidadaun sira dudu ami atu intensifika esforsu atu konkretiza objetivu nasionál boot nian hodi Liberta Povu husi Ki’ak no husi Hamlaha. Konkretizasaun ba objetivu nasionál ida-ne’e maka absolutamente fundamentál atu ita bele asegura unidade ba ita-nia Povu no prosperidade ba ita-nia Pátria”, Taur Matan Ruak Primeiru-Ministru, sitasaun diskursu aprezentasaun Proposta OJE 2020. Diskursu kompletu bele le'e iha ne'e!

Dili, 05 Novembru 2020 - Parlamentu Nasionál liuhosi Grupu Feto Parlamentár Timor-Leste (sigla portugés (GMPTL), organiza serimónia hodi komemora Loron Feto Nasionál ba dala-45 ho tema ‘Promove Partisipasaun Feto Iha Nível Foti Desizaun Hodi Lidera ba Mudansa Incluziva’, ohin, iha resintu Parlamentu Nasionál. Prezidente Parlamentu Nasionál Aniceto Guterres Lopes, iha nia diskursu hateten, komemorasaun Loron Feto Nasionál lori ema hotu ba hanoin hikas feto sira iha komunidade ka sosiedade timorense iha períodu sir liu ba kotuk, no komemorasaun ida ne’e konvida ema hotu atu halo mós reflesaun ida ba aspetu boot tolu, feto iha umanidade, feto iha evolusaun sosiedade ida-idak no feto iha revolusaun polítika no dezenvolvimentu nasionál. Aniceto Guterres mós informa, Parlamentu Nasionál sei aprova rezolusaun ida hodi kongratula feto Timor-Leste ba loron nasionál feto nian ne’ebé Timor-Leste komemora iha tinan ida ne’e.

Dili, 05 Novembru 2020 – Ministru Ensinu Superiór, Siénsia no Kultura (MESSK) Longuinhos dos Santos, informa katak Governu liuhosi MESSK sei loke rejime espesiál ba veteranu nia oan sira hamutuk 500 to’o 600 atu asesu ba Universidade Nasionál Timor Lorosa’e (UNTL) no Institutu Politékniku Betanu (IPB) iha 2021, nune’e, ema na’in-50 mak sei reprezenta nu’udar veteranu nia oan hosi kada munisípiu no RAEOA. “Kona-ba rejime espesiál ba veteranu nia oan sira, foin daudauk téknikamente ita halo ona akordu ho Ministériu Asuntu Kombatente Libertasaun Nasionál nian ne’ebé nia preferénsia ne’e atu aprova pur volta de 500 to’o 600, ne’ebé mak reprezenta hosi munisípiu hotu-hotu tenke mai liuliu reprezenta ba veteranu nia oan no veteranu tuir lei ne’ebé mak haruka. Tanba ne’e pur volta de ema na’in-50  hosi kada munisípiu, ita vezes ba munisípiu 12 inklui RAEOA ne’e nia totál mak ohin ha’u temi ne’e”, Longuinhos dos Santos, informa ida ne’e ba jornalista sira, ohin, iha edifísiu MESSK, Dili. Longuinhos hatutan, MESSK iha rejime espesiál ba kbiit-laek ka veteranu nia oan hamutuk 910, nune’e, 500 to’o 600 mak ba UNTL ho IPB no restu ne’e ba universidade privadu sira. Tanba ne’e, MESSK sei halo nota memorandu entendimentu ida ho universidade privadu hodi realiza programa ida ne’e.

Dili, 06 Novembru 2020 – Ministru Agrikultura no Peska (MAP) Pedro dos Reis, hamutuk ho Ministru Koordenadór ba Asuntu Ekonómiku (MKAE) Joaquim Amaral, Ministru Turizmu Komérsiu no Indústria (MTKI) José Lucas do Carmo, Vise MTKI Domingos Antunes, Vise Ministru Saúde Bonifácio do Reis, no Sekretáriu Estadu Ambiente Demétrio de Carvalho,  iha kinta (05/11) ne’e, kolleta hare ba époka daruak ho éktare ida, iha suku Aidaba Leten, postu-administrativu Atabae, Bobonaru. Hare ne’ebé kolleta, tuir planu katak sei sosa hosi Governu no fahe ba família sira liuhosi programa Sesta Bázika. Hafoin kolleta hare, MKAE ho komitiva kontinua ba suku Sanirin, postu-administrativu Balibó, Bobonaru, hodi halo distribuisaun Sesta Bázika ba komunidade Sanirin. Programa fahe ai-hán iha Sanirin, Balibó, organiza hosi MAP nu’udar Ministériu implementadór programa Sesta Bázika iha Bobonaru.

Dili, 06 Novembru 2020 – Polísia Nasionál Timor-Leste (PNTL) servisu hamutuk ho Ekipa Fiskalizasaun Konjunta (EFK), hodi prende motorizada hamutuk 69 ne’ebé kompostu hosi Estadu nian 19 no privadu 49, inklui kareta 3, Estadu nian 2 no privadu 1, tuir Komandante Diresaun Nasionál Tránzitu no Seguransa Rodoviária, Superintendente João Belo dos Reis informa, iha kuarta (04/11) ne’e, iha Komandu Jerál Kaikoli Dili. Kareta no motorizada sira ne’ebé PNTL prende ne’e hosi loron 30 Outubru to’o 04 Novembru 2020. Komandante salienta katak infratór sira tenke ba selu multa tuir lei molok fati hikas transporte hirak ne’e. Durante halo operasaun konjunta, ekipa deteta maioria transporte hirak ne’e iha dokumentu, karta kondusaun laiha, no infratór balu sa’e motorizada la uza kapasete.

Díli, 21 Janeiru 2020 - Embaisada Repúblika Xina iha Timor-Leste, liuhusi Proreitoria ba Asuntu Kooperasaun Universidade Nacional Timor Lorosa’e (UNTL) atribui bolsu-estudu interna, ne-ebé nu’udar parte husi programa ‘Chinese Ambassabor Scholarships’ ba estudante selesionadu hamutuk na’in 50 ba tinan akadémiku 2020. Reitór UNTL haktuir katak bolsa estudu ida ne’e aprova tiha ona iha tinan 2019 maibé foin implementa ba dahuluk iha 2020. “Bolsu estudu ne’e ho kriteriu ne’ebé Embaisada Xina aplika, maka valór di’ak liu iha nivel fakuldade hamutuk estudante na’in tolunulu (30) no estudante orfanatu hamutuk na’in ruanulu (20). Atu ajuda sira kontinua sira-nia estudu to’o remata, nomós atu eleva nafatin kualidade iha área ne’ebé sira ida-idak sei estuda ba,” hatutan Reitór UNTL. Iha fatin hanesan Embaisadór Repúblika Xina iha Timor-Leste, Xiao Jianguo orgullu hodi partisipa iha lansamentu ba bolsu-estudu refere ne’ebé Governu Xina oferese foin ba dahuluk iha UNTL. “Ami-nia objetivu hamutuk ho universidade nasionál atu fó ba universitáriu timoroan, hanesan motivasaun atu sira bele kontinua sira-nia estudu ho di’ak, no hasa’e sira ida-idak nia kualidade méritu akadémiku no aplika liután iha futuru ba Timor-Leste,” Salienta Embaixadór Xiao. Iha seremonia ne’e partisipa mós husi Proreitór Asuntu Kooperasaun, Eduardo Serrão; reprezentante Ministériu Ensinu Superiór Siénsia i Kultura (MESSK), Luis Aparício; Proreitór sira, Embaisada Xina ho nia delegasaun diplomátika no familia husi bolseiru sira.

Dili, 06 Novembru 2020: Ministra Saúde (MS) Odete Maria Freitas Belo ho ekipa hala’o vizita servisu, ohin, hodi haree besik kondisaun fasilidade saúde sira Postu Saúde (PS) Tasi-Tolu, postu-administrativu Dom Aleixo, munisípiu Dili. Iha vizita ne’e, Ministra Saúde informa, “Ohin dadeer-san ha’u vizita Sentru Saúde Komunitária (SSK) no PS ne’ebé besik liu, loloos tenke vizita hotu ona SSK no PS sira ne’ebé mak iha. Tanba asuntu Covid-19 nian ne’ebé la’o hamutuk ho orsamentu tolu, hanesan orsamentu Covid-19 nian, orsamentu 2020 no 2021 entaun tempu laiha halo vizita ba PS ho SSK sira no ha’u hanoin PS ne’e presiza hadi’a tanba ne’e fatin ne’ebé mak kloot tebes”. Profisionál saúde ne’ebé hala’o knaar iha PS Tasi-Tolu hamutuk na’in-6, Médiku 2, Enfermeira 1, Parteira 1, Farmasista 1 no mós Dentista 1, inklui pesoál limpadór 1. Daudauk ne’e moras ne’ebé rejistadu aas iha PS Tasi-Tolu mak hanesan Infesaun Respiratória Aguda (IRA), Diareia, kulit no selu-seluk tán.

Dili, 06 Novembru 2020 – Vise Ministru Interiór (MI) António Armindo, simu vizita hosi Sekretáriu Estadu Arte no Kultura (SEAK) Teófilo Caldas, hodi ko’alia kona-ba apoiu MI nian ba programa implementasaun tara-bandu hodi prevene konflitu, ne’ebé sei lidera hosi SEAK, Diresaun Nasionál Prevensaun Konflitu Komunitária (DNPKK) no Polísia Komunitária. “Ohin ita ko’alia kona-ba kooperasaun servisu entre Ministériu Interiór ho Sekretáriu Estadu Arte no Kultura hodi asina hamutuk Nota Entendimentu (MoU sigla inglés), kona-ba apoiu Ministeriu Interior nian liuhosi Polisia Komunitária no DNPKK ba Sekretáriu Estadu Arte no Kultura iha área prevensaun konflitu nian. Iha MoU ne’e ekipa DNPKK sei tún ba iha terenu koordena ho autoridade lokál, organiza diálogu komunitária hodi hametin unidade páz no estabilidade hamutuk no mós realiza kostume tara-bandu ba joven sira ne’ebé sempre envolve iha problema nune’e atu hadook komunidade sira hosi violénsia ne’e rasik”, dehan Vise MI, António Armindo, ohin, iha nia knaar-fatin Vila-Verde, Dili. Nia esplika, tara-bandu ne’e wainhira implementa didi’ak bele fó forsa ba autoridade lokál no lideransa komunitária sira, nune’e sira bele iha kbiit atu foti desizaun ruma. Maibé, wainhira komunidade sira kontra regra ne’ebé iha relasaun ho krime, sei la rezolve tuir de’it kultura, sei rezolve tuir dalan legál.

Dili, 05 Novembru 2020 – Superintendente Xefe Polísia Agustinho Gomes da Silva, ofisialmente entrega servisu intituisaun nian, Bandeira no Relatóriu Servisu ne’ebé nia kare durante tinan ida no fulan rua nia laran ho kargu nu’udar Diretór Jerál Servisu Migrasaun (DJSM) ba DJSM foun Superintendente Asistente Polísia Luis Soares Barreto. Vise Ministru Interiór (Vise MI), António Armindo iha nia diskursu, hato’o agradesementu ba DJSM sesante durante nia mandatu no kongratula DJSM foun ba kargu foun. “Mudansa ba kargu iha instituisaun ida, halo parte integrante hosi polítika reorganizasaun estratejia instituisaun nian, hodi fó atensaun ba objetivu institusionál, maibé mós hanesan parte hosi ‘Tour of Duty’. Tamba ne'e buat normál ida, inklui hanesan mós meiu ida atu haburas oportunidade atu promove malu, inklui hasa’e kapasidade lideransa iha instituisaun nia laran”, dehan Vise MI iha nia diskursu, iha kinta (05/11) ne’e, iha Vila-Verde. DJSM sesante Agustinho Gomes da Silva, hateten nia prontu suporta nafatin Ministériu Interiór no mós DJSM foun hodi buka oinsá atu bele halo di’ak liu tán buat ne’ebé presiza hadi’a no tau estadu nia intrese ba oin.

Manatuto, 24 Janeiru 2020 - Ministru Agrikultura no Peskas (MAP), Joaquim Martins, Akompaña husi Sekretariu Estadu Meiu Ambiente, Deometrio de Carvalho, hala’o lansamentu ba programa kuda ai-oan liuhusi Fundasaun Carbon Offset Timor (F-COTI) relasiona ho projetu komunitáriu ho naran "Halo Verde Timor Community Forest Carbon" hodi salva natureza. Programa ne’e hetan finansiamentu husi Governu Alemaun liuhusi GIZ no GOPA ho apoiu ai-oan husi MAP. Karakteristika ai-oan mak hanesan ai-kakeu hamutuk rihun-atus-tolu (300.000) no Ai-Kameli hamutuk rihun-atus-ida-lima-nulu (100.050) ho hektares sanulu-resin-ualu (18) hodi kontribui salva natureza, iha Postu Administrativu Manatuto Vila no Laklubar, Munisípiu Manatuto. Lansamentu ne’e partisipa husi Sekretariu Estadu Meiu Ambiente, Eis Prezidente Republika Timor-Leste Kay Rala Xanana Gusmão. Eis. Prezidente Republika Timor-Leste José Ramos Horta, Embaixador Uniaun Europeia, Embaixador Portugal ba Timor-Leste, Reprezentante UNDP, Komandante Polisia Munisípiu Manatuto Autoridade lokál, Komunidade no Estudante sira.

Dili, 06 Novembru 2020 – Liuhosi Komunikadu Imprensa, Prezidente Parlamentu Nasionál (PPN) Aniceto Guterres, hato’o votu parabéns ba Deputadu Portugál Duarte Pacheco ne’ebé eleitu nu’udar Prezidente Uniaun Inter-Parlamentár (UIP) ba períodu tinan tolu oin mai. “Lori Parlamentu Nasionál no povu Timor-Leste nia naran, ha’u hakarak hato’o votu parabéns ba Deputadu Dr. Duarte Pacheco, ne’ebé eleitu nu’udar Prezidente Uniaun Inter-Parlamentár (UIP), iha loron 3 fulan Novembru 2020”, dehan Aniceto Guterres. Aniceto Guterres sente orgullu tanba Parlamentu Nasionál Timor-Leste fó mós nia votu ba Kandidatu hosi Portugál, Deputadu Duarte Pacheco, liuhosi eleisaun vídiukonferénsia, PN Timor-Leste halo esforsu tebes hodi halo aprosimasaun ho nasaun viziñu sira atu fó mós votu ba Duarte Pacheco.

Dili, 24 Marsu 2021 – Liuhosi reuniaun Konsellu Ministru ne’ebé realiza ohin (24/3) iha Ministériu Finansa, Dili, Konsellu Ministru ne’e deside hapara ona serka sanitaria iha postu-administrativu Fatumea, munisípiu Kovalima tanba Sentru Integradu Jestau Krize (SIJK) relata katak Covid-19 iha Fatumea kontroladu ona no nível transmisaun mós kontroladu ona. “Tuir relatóriu hosi SIJK katak moras iha ne’ebá kontraladu ona no nível transmisaun mós kontroladu ona. Entaun permite Konsellu Ministru bele deside hodi halo para ona serka sanitaria iha Fatumea,” Ministru Prezidénsia Konsellu Ministru Fidelis Magalhães informa ohin (24/3) hafoin reuniaun remata. Nune’e, nia akresenta katak ho desizaun refere, munisípiu Kovalima laiha ona serka sanitária.

Taheran, 26 Fevereiru 2020 – Vírus Corona kontínua kauza afetadu iha Iraun, autoridade Iraun relata ema nain haat (4) mate afetadu ba Vírus Corona iha oras 24 liu ba. Ho ida ne’e, totál mate afetadu husi Vírus Corona iha Iraun agora atinji ba ema sanulu-resin-sia (19). Ministériu Saúde Irian informa hanesan públika hosi Agent France Press (AFP) iha loron kuarta (26/2), iha kazu foun Corona haat-nulu-resin-haat (44), inklui ema nain haat ne’ebé mate. Ho aumenta kazu haat-nulu-resin-haat (44) ne’e maka agora rejista ona ema atus-ida-tolu-nulu-resin-sia(139) infetadu ba vírus ne’ebé bele hamate iha Iraun. Ministériu Saúde informa katak kazu foun sanulu-resin-lima (15) COVID-19 mosu iha sidade sagrada Syiah Qom, kazu foun sanulu-resin-sia (19) iha Taheran, kazu tolu (3) iha Khuzestan, kazu rua (2) iha Sistan no Baluchistan, Kohgiluyeh no Boyerahmad, no mos Fars, kazu ida iha Markazi, Kermanshah, Ardebil, Mazandaran, Lorestan, Semnan no Hormozgan. Sentru Epidemia Vírus Corona ne’e maka iha Qom, sidade sagrada Syiah ne’ebé hela kuazé ema miliaun, ne’ebé lokaliza liu husi kilómetru atus-ida (100) iha osidente Taheran.

Dili, 06 Novembru 2020 – Komisaun Espesializada Permanente Parlamentu Nasionál (PN) hahú hosi Komisaun A to’o Komisaun G, iha sexta (06/11) ne’e, hahú halo ona audiénsia públika ba apresiasaun inisiál ba Proposta Lei Orsamentu Jerál Estadu (OJE) 2021. Audiénsia públika iha loron dahuluk ne’e, kada Komisaun Espesializada Permanente halo audiénsia ho Prezidénsia Repúblika, Gabinete Primeiru-Ministru, no ministériu inklui instituisaun balu. Ministériu sira ho nia órgaun relevante sira halo aprezentasaun kona-ba relatóriu ezekusaun orsamentu 2020 no halo aprezentasaun ba proposta OJE 2021 nian. Deputadu sira PN nian hato’o mós preokupasaun kona-ba ezekusaun orsamentu liga ba planu programa no orsamentu ne’ebé Governu aprezenta. Audiénsia públika ne’e sei kontinua iha loron tuir mai ba ministériu relevante sira seluk.

Dili, 07 Novembru 2020 – Xefe Casa Civil Prezidénsia Repúblika Francisco Maria de Vasconcelos, aprezenta Proposta Orsamentu Jerál Estadu (OJE) Prezidénsia Repúblika ba tinan 2021 iha audiénsia públika ba OJE 2021 ho Komisaun A Parlamentu Nasionál ne’ebé realiza ba loron dahuluk iha sexta (06/11) ne’e. Prezidénsia Repúblika propoin osan ho valór dólar amerikanu millaun 8,4 (millaun $8,4) hosi OJE 2021. Valór orsamentu ne’e koloka ba saláriu no vensimentu $967.272,00, bens no servisu $6.815.250,00, kapitál minór $408.756,00, kapitál dezenvolvimentu $220.000,00 no transferénsia públika $250.008,00. Programa Prezidénsia Repúblika durante tinan lima nia laran mak hametin identidade nasionál, promove no defende estadu direitu no demokrátiku, reforsa relasaun internasionál no diplomátika, promove dezenvolvimentu sustentável no reforsa governasaun di’ak no jestaun institusionál Prezidénsia Repúblika.

Dili, 06 Novembru 2020: Vise Ministra Turizmu Komunitáriu no Kulturál (MTKK) Inácia Teixeira ho ekipa, iha sexta (06/11) ne’e, rona aprezentasaun kona-ba Estudu Turizmu Austrália, hosi Zannatul Ferdous nu'udar Senior Market Development Adviser no Juliana Marques Cabral nu'udar Business Adviser iha Market Development Facility (MDF), iha salaun enkontru Gabinete Vise MTKK Faról, Díli. Objetivu hosi aprezentasaun ne'e mak hanesan parte ida atu hatene kle'an liu tán kona-ba Merkadu Turizmu Austrália nian hodi bele iha koñesimentu kle'an liu oinsá hatene visitante sira-nia hakarak no nesesidade ba atividade turizmu iha Timor-Leste no mós atu identifika sé loos mak iha interese tebes hodi bele mai pasa féria iha Timor-Leste.

Dili, 24 Janeiru 2021 – Padre vigáriu parókia Nossa Senhora de Assunção Same, Manufahi, Fernando da Silva de Araújo, husu ba sidadaun hotu-hotu iha Timor-Leste atu labele subar família ruma ne’ebé foin mai hosi rai-li’ur hanesan nasaun viziñu sira ka rai seluk tán, no la kumpre kuarentena, nune’e bele salva família sira-nia moris hosi Covid-19. Padre Fernando hato’o ida ne’e liuhosi omilía ne’ebé nia halo ba sarani sira wainhira selebra misa iha domingu (24/01) ne’e iha kapela João Paulo II Fatuku, Same. “Atu salva família no sosiedade sira hosi Covid-19, sarani sira tenke kontribui no labele subar família balu ne’ebé mai hosi nasaun viziñu, liuliu Atambua-Indonézia tanba daudauk ne’e iha Indonézia kazu Covid-19 aumenta ba beibeik no fó ameasa ba moris sidadaun Indonéziu sira,” dehan Padre Fernando. Tanba ne’e, nia enkoraja ema hotu atu informa lalais ba autoridade sira wainhira sidadaun ida mai hosi rai-li’ur no seidauk kumpre kuarentena.

Dili, 18 Marsu 2020 - Prezidente Repúblika, Francisco Lú Olo, iha enkontru ho Vise Ministra Saúde, Elia Amaral husu atu tau hamutuk forsa kontra Virus Corona. To’o ohin loron, Timor-Leste nu’udar Nasaun ida ne’ebé seidauk iha kazu virus corona. Maibé, haktuir Prezidente Repúblika, haree ba kazu sira ne’ebé akontese tiha ona iha nasaun seluk halo ema hotu preokupa. “Ha’u husu atu ita hotu servisu hamutuk kontra Corona Virus. Tau hamutuk ita-nia forsa, identifíka rekursus nasionál Timor-oan sira, halo formasaun ba profesionais saúde sira atu hatene ho loloos servisu kontra virus corona, akompaña bebeik evolusaun dezenvolvimentu virus corona iha Nasaun hotu-hotu ne’ebé afeitadu no informa loro-loron ba ita nia komunidade”. Prezidente Repúblika hato’o nia apresiasaun ba Komisaun Interministeriál ho partisipasaun hosi ajénsia Organizasaun Nasaun Unidu (ONU), Organizasaun Mundiál ba Saúde (OMS), Cruz Vermelha Timor-Leste no entidade tomak ne’ebé halo ona esforsu ba prevensaun COVID-19. Ba Xefe Estadu, Vise-Ministra afirma katak, to’o ohin loron Timor-Leste seidauk iha kazu konfirmadu ba COVID-19. Maske nune’e, Timor-Leste hanesan mós nasaun seluk ne’ebé tama ona alerta pandemia, ho nune’e ekipa hotu halo vijilánsia másimu, hahú hosi prepara fatin karantina, izolamentu no prepara ekipa profisionál sira no kontinua fahe informasaun ba komunidade kona-ba lala’ok hosi pandemia COVID-19. Iha audiénsia ne’e, Reprezentante OMS, Rajesh Pandav husu ba Prezidente Repúblika atu tetu ho didi’ak situasaun hotu-hotu molok foti Estadu Emerjénsia. Rajesh Pandav sujere ba Xefe Estadu katak bainhira hato’o mensajen ba povu Timor-Leste, fó atensaun boot ba komportamentu loro-loron nian, hanesan labele fuma sigaru, toba sedu, labele konsumu alku to’o lanu.

Jakarta, 21 Marsu 2020 – Komandu polísia Jenerál Idam Azis hateten katak polísia sei foti medida rigoroza hasoru komunidade ne’ebé halo festa hodi involve ema barak iha situasaun surtu Covid-19 nia laran. Informasaun ne’e hato’o liuhosi despaisu ho númeru Mak/2/III2020. Despaisu ida ne’e ho objetivu atu fó protesaun ba povu ein jerál. Atividade sira ne’ebé polísia bandu mak enkontru sosiál, kultura no relijioza hanesan semináriu, festival, bazar kalan, konsertu, desportu, carnaval, hafolin feto no seluk tan.

Dili, 07 Novembru 2020 – Komisáriu Komisaun Anti Korupsaun (sigla portugés CAC) Sergio Hornai hateten katak nia ho ninia Komisáriu Adjuntu sira uza mós kareta Estadu, maibé sira la uza hodi ba atende festa, halo lia moris no lia mate hamutuk ho família. Sergio Hornai hato’o ida ne’e, iha kinta (05/11) ne’e ba jornalista sira, hafoin remata semináriu ho tema ‘Diseminasaun Medida Prevensaun Korupsaun no Promosaun ba Governasaun Di’ak’, ne’ebé realiza iha Kuartél Jerál F-FDTL Fatuhada, Dili. Sergio Hornai hatutan katak festa, lia-mate no lia-moris sira hanesan asuntu partikulár, nune’e, CAC husu ba membru Governu no Deputadu sira atu uza fasilidade privadu wainhira trata asuntu partikulár hodi hatudu ezemplu di’ak ba servidór Estadu no povu Timor-Leste tomak. “Entaun, sé lia-mate, lia-moris asuntu partikularidade! Ha’u (Komisáriu CAC, Komisáriu Adjuntu, membru Governu no Deputadu) tenke ba buka kareta mikrolete ida ka taxi ida atu ba iha ne’ebá. Ne’e mak ita hateten iha responsabilidade, iha onestidade, iha plena hanesan buat ida paixaun, nasionalizmu, patriotizmu ba ida ne’e. Entaun, kariñu ida ne’e (membru Governu ho Deputadu sira) tenki iha”, Sergio Hornai salienta.

Dili, 07 Novembru 2020 – Ministru Turizmu, Komérsiu no Indústria (MTKI) José Lucas do Carmo da Silva, ho Reitór Dili Institute of Technology (DIT) Alvaro Menezes Amaral, asina memorandum of Understanding (MoU), iha sexta (06/11) ne’e, iha edifísiu DIT, Dili. Akordu MoU ne’e ho objetivu atu kria kooperasaun di’ak entre instituisaun rua ne’e hodi eleva koñesimentu no profisionalizmu maluk sira ne’ebé haberan-an iha MTKI iha área hanesan Turizmu, Komérsiu no Indústria, nune’e, MTKI iha hanoin atu investe iha kapasidade funsionáriu nian. Iha okaziaun ne'e, Reitor DIT lori família boot DIT nia naran hato’o apresiasaun tanba foin dahuluk kria kooperasaun servisu hamutuk hodi dezenvolve kapasidade rekursu humanu, no ideia kooperasaun ne'e foin dahuluk mós halo ho MTKI.

Dili, 01 Maiu 2021 – Sentru Integradu Jestaun Krize (SIJK) nafatin apela ba populasaun tomak iha munisípiu Díli no iha munisípiu sira seluk inklui RAEOA atu aprezenta-an sedu iha fasilidade saúde públiku sira wainhira sente sintoma Covid-19 hanesan isin-manas, kakorok moras, inus-been, ka me’ar, hodi bele hetan lalais atendimentu hosi profisionál saúde sira atu deteta ezisténsia Covid-19 iha ida-idak nia isin. “Wainhira sedu liu hatene sé virus ne’e kona ita ka lae di’ak liu, nune’e bele hetan atendimentu sedu liu, no prevene tama ba iha situasaun ne’ebé hanaran Sindroma Insufisiénsia Respiratória Agura (SIRA) ka dada-iis susar,” SIJK akresenta iha komunikadu imprensa divulgadu ohin (01/5) ne'ebe www.timornews.tl asesu. Parte saúde husu mós ba populasaun sira iha Timor-Leste atu respeita nafatin regra prevensaun Covid-19 ne’ebé Governu hatuur ona atu prevene moras Covid-19 da’et ba mai.

Dili, 30 Jullu 2020 - Xefe Gabinete Relasaun Públika, Porta-voz Komandu Polísia Nasionál Timor-Leste (PNTL), Superintendente Xefe Arnaldo Araújo, iha kuarta ne'e (29/7), informa katak durante semana ida nia laran hosi 22 to'o 29 Jullu 2020 akontese asidente rua ne'ebé mak rezulta ema na'in rua mate. Arnaldo Araújo afirma tan, iha semana ida nia laran akontese mos insidente hanesan suisidu ka tara-an hamutuk haat (4), iha munisípiu Ermera kazu tara-an rua, Vikeke kazu ida no Suai iha ida. Kazu tara-an hirak ne'e akontese tanba vítima sira ho kondisaun moras mentál no oras ne'e daudauk kazu hirak ne'e iha ona prosesu investigasaun no sei haruka ba Ministériu Públiku hodi lori ba tribunál.

Dili, 05 Marsu 2021 – Prezidente Repúblika Francisco Guterres Lú Olo hateten katak livru ho títulu ‘Buibere Hamriik Ukun Rasik-An’ ne’ebé prodúz hosi Organizasaun Populár Feto Timór (sigla portugés OPMT) no Komisaun Peskiza Elaborasaun Istória Luta Feto Timór Nian, sai nu’udar sasin ba feto sira-nia partisipasaun iha luta ba libertasaun nasionál. Prezidente Repúblika afirma ida ne’e ohin (05/4) iha Palásiu Prezidensiál, hasoru malu OPMT no Komisaun Peskiza, hodi aprezenta livru ne’e. “Tanba ne’e foinsa’e tenke hatene asume no transmite valór no prinsípiu luta libertasaun nasionál,” Prezidente Repúblika akresenta. Enkuantu livru ho títulu ‘Buibere Hamriik Ukun Rasik-An’ ne’e sei lansa hosi Prezidente Repúblika iha komemorasaun Loron Internasionál ba Feto, ne’ebé monu iha 08 Marsu 2021, iha Palásiu Prezidensiál Nicolau Lobato, iha oras tuku 16.00.

Dili, 25 Abril 2020 – Porta-voz Sentru Integradu Jestaun Krize (SIJK), Odete Viegas, iha konferensia imprensa informa ba jornalista no públiku katak kazu konfirmadu nafatin mantein hanesan horiseik no kazu rekuperadu sa’e ba na’in-6 ona. “total kazu konfirmadu mantéin hanesan horiseik, total kazu foun laiha, total rezultadu laboratóriu negativu 367 (...) total kazu rekuperadu ka kuradu na’in-6 , númeru mate felizmente seidauk iha”, informa Odete Viegas.

Dili, 23 Juñu 2020 - Prezidente Repúblika, Francisco Guterres Lú Olo, hasoru malu ho Embaixadór Uniaun Europeia ba Timor-Leste, Andrew Jacobs, ohin (23/6), hodi esplika kona-ba dezenvolvimentu polítiku nasionál no mudansa iha Governu.Embaixadór Andrew Jacobs agradese Prezidente Repúblika tanba bele esplika kona-ba situasaun polítika atuál. “Ha’u agradese tebes ba sua Exelénsia tanba bele esplika ona mai ha’u kona-ba dezenvolvimentu polítiku rai-laran nian no kona-ba mudansa iha Governu”, dehan Andrew Jacobs. Prezidente Repúblika no Embaixadór konkorda atu hametin liu tán parseria entre Uniaun Europeia ho Timor-Leste hodi haburas valores demokrasia, direitu umanu no fiar ba kooperasaun multilateralismu. Iha audiénsia ne’e, Prezidente Repúblika no Uniaun Europeia ko’alia kona-ba kooperasaun foun iha area dezenvolviementu ekonómiku durante tinan-hitu, ne’ebé sei hahú iha 2021. Kooperasaun foun ne’e sei foka ba apoiu dezenvolvimentu sustentável iha area rurál. Reprezentante Diplomátika Uniaun Europeia kongratula Estadu Timor-Leste tanba susesu iha luta hasoru COVID-19. Maske nune’e, Embaixadór husu atu kontinua vijilánsia tanba COVID-19 sei moris buras iha nasaun sira seluk. Uniaun Europeia kompremetidu serbisu hamutuk ho nasaun sira seluk iha mundu iha luta hasoru COVID-19. Iha Timor-Leste, Uniaun Europeia apoia dólar amerikanu millaun 3 liuhosi Organizasaun Mundiál ba Saúde no UNICEF ba instalasaun fatin fase-liman no sasan ijéniku. Uniaun Europeia sei apoia tan dólar amerikanu millaun 3 direitamente ba Governu hodi haree ba programa rekuperasaun ekonómiku.

Dili, 16 Jullu 2020 - Grupu Movimentu Justisa Ba Dame, Ne'ebé lidera hosi António Ai-tahan Matak, ohin, hasoru malu ho Komandu Polísia Nasionál Timor-Leste, hodi hato’o objetivu kona-ba Petisaun ne’ebé mak sei hato’o ba Prezidente Repúblika Francisco Guterres Lú Olo, relasiona ho situasaun polítika rai-laran. Porta-Vóz Komandu PNTL Superintendente Xefe Arnaldo de Araújo, ba jornalista sira hafoin sorumutuk remata, hateten obrigasaun Polísia nian hodi konvida grupu ne’e atu hato’o sira-nia objetivu mai PNTL kona-ba saida mak sira sei hala’o.Arnaldo de Araújo hateten mos, kona-ba atividade refere hetan autorizasaun hosi PNTL ka lae ne'e sei deside iha enkontru tuir mai. IHa fatin hanesan, António Ai-tahan Matak deklara, informasaun ne'ebé espalla katak Grupu ne'e atu halo manifestasaun ne'e la loos, maibé informasaun loos mak atu halo konsentrasaun iha Sede Rezisténsia Bairu Formosa hodi tau hamutuk opiniaun atu hato'o petisaun ba Prezidente Repúblika, tanba la konkorda ho desizaun Prezidente Repúblika nian ne'ebé sira konsidera katak balu loos no balu la loos. "La'os manifestasaun mak atu halo (...) ida agora daudauk ne'e bolu konsentrasaun iha Sede hodi bele aprezenta sira-nia opiniaun petisaun, sira la konkorda desizaun Prezidente nian ne'ebé mak balu loos no la loos iha ne'ebé (...) hafoin sei lori kestaun ne'e ba Gabinete Prezidente Repúblika nian", dehan Ai-tahan Matak.

Oekusi, 06 Novembru 2020 – Embaixada Korea Súl iha Timor-Leste inaugura monumentu memoriál hodi hanoin hikas militár Rokbatt Koreanu na’in-5 ne’ebé mate iha misaun ONU iha 2003, iha mota Noe-Ekat, Oekusi. Monumentu memoriál ne’e ho sentidu hodi fó omenajen ba militár na’in-5 sira-nia dedikasaun no sakrifísiu, inklui mós atu hametin lasu amizade entre Timor-Leste no Korea Súl. Iha eventu ne’e, realiza mós expozisaun iha tasi-ibun Oebau ne’ebé partisipa hosi Prezidente Autoridade RAEOA Arsenio Bano ho membru Governu sira, ajénsia internasionál hanesan UNDP, Mercy Corps, UN Woman ho Rede Soru-Na’in Oekusi, Asosiasaun Feto Potensiál Oekusi no komunidade lokál.

Dili, 24 Jullu 2020 - Ministériu Agríkultura no Peska, liuhosi diresaun jerál peska, halo diskusaun ho instituisaun relevante sira inklui kria dekretu lei peska atu bele regula atividade peska iha tasi laran tanba hahú hosi tinan 2018 identifika ró peska ilegál hamutuk 107, iha tinan 2019 pur volta hosi 69 no iha tinan 2020 hahú iha Janeiru to’o mai Jullu ne’e iha ró kuaze 10 de'ti mak halo movimentasaun peska ilegál tanba surtu Covid-19 ne’e bele redúz mós ró ilegál sira ne’e. Lia hirak ne’e hato’o hosi diretór nasionál Inspeksaun Peska, Lourenço dos Reis Amaral, iha kinta ne'e (23/7) iha nia knaar fatin, Komoro. Nia hatutan katak, Durante ne’e hosi Diresaun Nasionál Inpeksaun Peska servisu hamutuk ho ajénsia Worldfish uza mós Palgic Data System (PGS) ne’ebé mak bele detekta no monitoriza atividade peska ilegál iha tasi. Daudauk ne’e Diresaun Nasionál Inspeksaun Peska akompaña nafatin movimentasaun atividade ilegál iha tasi timór tanba liuhosi asaun ilegál ne’e sei halakon rikusoin barak iha tasi laran.

Manufahi, 28 Jullu 2020 - Hafoin Governu entrega apoiu materiál konstrusaun ba vítima uma-kain 68 iha Manufahi, Administradór Munisípiu Manufahi, Arantes Isaac Sarmento, husu família afeitadu sira ne'ebé hetan ona apoiu materiál labele ba fa'an fali, maibé uza hodi harii hikas uma ne'ebé hetan estragus. Nia hatutan, parte Administrasaun Munisípiu iha ekipa monitorizasaun sei tún direitamente hodi observa família afeitadu ne'ebé hetan ona apoiu materiál konstrusaun hosi Governu, nune'e, wainhira ba fa'an fali sei prosesa tuir lei. Iha parte seluk, komunidade sira agradese ba Governu tanba bele responde ona problema ne'ebé sira hasoru tanba dezastre naturál. Sekretáriu Estadu Protesaun Sivíl, Joaquim Gusmão mós husu ba komunidade atu labele sunu rai no tesi ai arbiru hodi prevene dezastre naturál.

Dili, 03 Agostu 2020 – Konsellu Ministru hala’o sorumutuk extraordináriu, ohin, iha palásiu Governu, no delibera atu propoin ba Prezidente Repúblika Francisco Guterres Lú Olo, hodi halo deklarasaun Estadu Emerjénsia ba loron tolunulu (30) tan. Haree ba evolusaun ne’ebé hamosu preokupasaun hosi situasaun epidemiolójika proliferasaun kazu kontájiu Covid-19 nian ne’ebé rejista to’o agora, tantu iha nível rejionál no mos mundiál, atu nune’e bele neutraliza risku atu Covid-19 labele da’et no habelar, nune’e, Governu propoin ba Prezidente Repúblika atu ho deklarasaun Estadu Emerjénsia bele permite suspensaun no restrisaun ba direitu atu halo sirkulasaun internasionál, direitu ba sirkulasaun no fikasasaun rezidénsia no rezisténsia.

Dili, 29 Marsu 2021 - Sekretáriu Estadu Komunikasaun Sosiál (SEKOMS) kontesta notísia hosi Ajénsia Lusa iha Timor-Leste ho títilu "Covid-19: Apoio a propinas a estudantes timorenses trocado por apoio a internet - Governo" ne'e informasaun ne'ebé la-loos (HOAX), tanba Governu lahalo anúnsiu kona-ba troka medidas refere. SEKOMS liuhosi nia pájina ofisiál Facebook husu ba públiku atu fiar mak informasaun hosi portál Governu nian (http://timor-leste.gov.tl) ne'ebé baibain publika mós komunikadu imprensa kona-ba desizaun hotu Governu nian ne'ebé foti liuhosi Sorumutuk Ordináriu no Estraordináriu Konsellu Ministru nian.

Dili, 30 Marsu 2021: Timor-Leste rejista tán kazu infektadu Covid-19 foun na’in-51 ne’ebé kompostu hosi na’in-50 iha munisípiu Dili no na’in-1 iha munisípiu Vikeke, tuir informasaun ne’ebé Sala Situasaun Sentru Integradu Jestaun Krize (SIJK) fó sai liuhosi Palácio das Cinzas nia divulgasaun ohin (30/3). Ho kazu 50 ne’ebé deteta tán iha Dili, nune’e totál númeru infektadu ne’ebé Ministériu Saúde rejista iha Dili dezde 07 Marsu 2021 to’o agora hamutuk 415, no iha Vikeke aumenta tán na’in-1 nune’e kazu infektadu ne’ebé rejista iha Vikeke sa’e ba na’in-11. SIJK informa katak rejista mós pasiente Covid-19 rekuperadu foun hamutuk na’in-11, ne’e duni pasiente ne’ebé oras ne’e baixa hela iha Timor-Leste sa’e ba 382.

Dili, 31 Marsu 2021 – Teste rastreiu Covid-19 ho métodu PCR ne’ebé Ekipa Vijilánsia Epidemiolójika no Komunitária halo ba Primeiru-Ministru Taur Matan Ruak ho nia membru família sira iha domingu (28/3) ne’e iha nia rezidénsia Metiaut, Dili, hafoin liu tiha oras 24 rezultadu laboratoriál hatudu katak tantu Primeiru-Ministru no sira seluk ne’ebé hetan teste iha rezidénsia Metiaut ne’e Negativu hotu, haktuir komunikadu imprensa ne’ebé divulga ohin (31/3). Primeiru-Ministru rasik hetan ona teste rastreiu Covid-19 ne’e dala rua, ne’ebé dahuluk realiza iha 08 Marsu liubá no daruak iha domingu foin lalais ne’e, no teste ba dala rua ne’e negativu hotu.

Dili, 30 Marsu 2021 – VIII Governu submete ona Proposta Orsamentu Retifikativu ho montante $223 ba Parlamentu Nasionál (PN) ho karate urjénsia, ne’ebé entrega direitamente hosi Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo ba Prezidente PN Aniceto Guterres Lopes, iha tersa (30/3) ne’e iha PN, no akompaña mós hosi membru sira meza PN. Parlamentu Nasionál liuhosi nia divulgasaun ohin (31/3) esplika, “orsamentu ho montante millaun $223 ne’e millaun $60 foti hosi fundu infraestrutura no restu halo de’it ajustamentu hosi Orsamentu Jerál Estadu (OJE) 2021, ho objetivu atu responde ba nesesidade urjénsia sira liuliu pandemia Covid-19 ne’ebé kontinua aumenta inklui nesesidade estabilizasaun ekonómika ne’ebé Governu define”. Nune’e, hafoin simu tiha Proposta Orsamentu  Retifikativu refere, Prezidente PN orienta kedas tékniku sira hodi prepara nota téknika molok baixa ba komisaun relevante sira.

Dili, 09 Setembru 2020: Ministru Obras Públikas (MOP), Salvador Pires, esplika razaun ezonerasaun ba Prezidente Konsellu Administrasaun Institutu Jestaun Ekipamentus (IGE) sesante, José Luis de Carvalho, no nomeia fali Ermenegilda da Costa Laurentina, katak ezonerasaun ne’e halo tanba prezidente sesante komete kazu Pekulatu, ne’ebé uza institutu nia kareta hodi ba atende serimonia privadu ida iha Kupang (Indonézia). “Konsellu Ministru aprova ezonerasaun Prezidente IGE sesante, Sr. José Luis de Carvalho, nomeia fali Sra. Ermenegilda da Costa Laurentina, hanesan Prezidente foun iha IGE ho razaun tanba […], see ita-boot sira tuir karik (informasaun), tinan kotuk iha kazu ida kona-ba kazu pekulatu, uza institutu nia karreta ba atende serimonia privadu ida iha Kupang (Indonézia), momentu Tribunál hasai desizaun, ha’u-nia gabinete koordena iha ne’eba para hetan desizaun ne’e, no see hetan suspensaun ita presiza iha prezidente foun para bele kontinua asegura funsionamentu institutu ne’e rasik, tanba ne’e mak iha nesesidade halo nomeasaun foun ba Prezidente atu asegura kontinuasaun servisu hosi IGE […]”, informa Ministru ba jornalista sira iha Palásiu Governu, Dili, hafoin reuniaun Konsellu Ministru.

Dili, 02 Outubru 2020 - Prezidente Repúblika Demokrátika Timor-Leste (RDTL), Francisco Guterres Lú Olo, reprezenta Povu Timor-Leste hodi hato’o felisitasaun ba Prezidente Xi Jingpin no Povu Xinés iha okaziaun Loron Nasionál Repúblika Populár Xina ne’ebé selebra iha 01 Outubru. Prezidente RDTL uza oportunidade ida ne’e hodi agradese ba apoiu hotu-hotu ne’ebé Governu Xinés oferese ba RDTL, dezde inísiu pandemia, ho materiál no ekipamentu. “Ami hasoru hela períodu ida ho dezafiu boot sira, maibé ha’u fiar katak ho relasaun exelente iha kooperasaun bilaterál entre ita-nia país sira no reforsa atuasaun multilaterál, ita sei hakat liu buat aat ne’e”, Prezidente RDTL hateten.

Dili, 23 Setembru 2020 - Prezidente Repúblika Francisco Guterres Lú Olo, husu ba F-FDTL atu kumpri nafatin nia knaar hodi asegura nasaun nia soberania no seguransa iha rai-laran. Xefe Estadu hato’o ida ne’e, iha nia enkontru semanál ho Xefe Estadu Maiór Jenerál F-FDTL, Lere Anan Timur, kompaña hosi nia Vise, Brigadeiru Falur Rate Laek, no Xefe Estadu Maiór Koronél Calisto dos Santos ‘Koliati’. “Prezidente Repúblika nu’udar Komandante Supremu Forsas Armadas husu ba Forsas Armadas Kumpri nafatin ninia misaun, ninia devér, nu’udar lutu nasaun”, hateten Lere Anan Timur, hafoin remata enkontru ho Xefe Estadu. Xefe Estadu Maiór Jenerál F-FDTL ne’e husu komunidade liuliu juventude sira, atu kontinua hakiak páz, fiar nafatin ba lideransa sira, hodi hamutuk halo prevensaun no kombate propagasaun COVID-19.

Dili, 05 Outubru 2020 – Porta-vóz Komandu Polísia Nasionál Timor Leste (PNTL) Superintendente Xefe Arnaldo de Araújo informa, Komandu Jerál PNTL lakon nia membru Ajente Prinsipál Abel Tilman Vicente ne’ebé mak durante ne’e hala’o nia knaar iha Komandu Unidade Patrulamentu Fronteira (UPF) Batugade. Abel Tilman hakotu-iis iha domingu ne’e (04/10) tuku 6:30. Arnaldo de Araújo hato’o ida ne’e, iha Konferénsia Impresa ne’ebé hala’o ohin (05/10), iha Kuartél Jerál PNTL Kaikoli, Dili, Komandante UPF Superintendente João Sancho Pires haktuir kronolojia katak, “Matebian hala’o hela servisu iha Kuartél UPF, durante hala’o servisu matebian laiha moras ruma, iha loron Sabadu (03/10) nia servisu to’o kalan, hafoin hán kalan hotu membru ida-idak fila ba nia Baraka no deskansa, maibé derepente moras ataka matebian nune’e ha’u orienta Xefe Operasaun ba nia fatin hodi ko’alia no konvense nia, matebian mós sei ko’alia nafatin liafuan balu ba Xefe Operasaun no ha’u orienta Xefe Operasaun ho membru na’in-3 hodi lori ba Klínika Balibó hodi halo tratamentu atu hatene moras ne’e oinsá maibé la konsege salva”. Matebian kazadu tanba ne’e Komandu sei liga ho Rekursu Umanu hodi haree nia Direitu ligadu ho Seguransa Sosiál, Matebian Abel Tilman Vicente mate ho idade 33, hosi munisipiu Manufahi, tama iha Akademia Polisia iha tinan 2012, graduadu  no kolokadu ba UPF iha 2013.

Dili, 20 Novembru 2020 – Ministériu Turizmu, Komérsiu no Indústria (MTKI) sei realiza Feira Nasionál 28 Novembru ba tinan 2020 durante loron lima (5), iha suku Lauhata, postu-administrativu Bazartete, munisípiu Likisá, iha ámbitu komemorasaun loron Proklamasaun Independénsia 28 Novembru ba tinan ida ne’e. Informasaun ne’e hato’o hosi Diretór Jerál Turizmu José Dias Quintas, liuhosi konferénsia imprensa ne’ebé realiza ohin (20/11), iha Sentru Informasaun Turístiku, Lesidere, Dili. José Dias esplika tán, Feira Nasionál ne’e sei hala’o hahú hosi 22 Novembru, oras tuku 19:00, to’o 27 Novembru oras tuku 20:00. Feira Nasionál 28 Novembru durante loron 5 ne’e, José Dias haktuir, sei iha atividade lubuk ida mak hanesan, atividade komersiál, divertimentu, kuíz, dahur tebe-tebe, kosertu, no selu-seluk tán.

Manufahi, 10 Novembru 2020 – Mate-restu Masakre 12 Novembru, Dili, Adalberto Ximenes apela ba foin sa’e sira atu valoriza no respeita funu na’in sira ne’ebé luta ba independénsia. Apelu ne’e Adalberto hato’o iha semináriu ne’ebé hala’o iha salaun parokiál Fatuberliu iha segunda-feira (09/11) ne’e, hodi komemora loron masakre 12 Novembru Santa Cruz ba dala 29 no loron nasionál Juventude ba dala 15. “Prosesu luta ba libertasaun nasionál liuhosi prosesu ne’ebé difísil, no asuwa’in barak fakar raan ho ruin ne'ebé sei naklekar no seidauk konsege halot no veteranu barak oras ne’e nia moris ho kondisaun ekonómia susar liu. Tanba ne’e, foin sa’e sira tempu ohin loron nian, tenki kuda metin espiritu nasionálizmu hodi dignifika, valoriza no respeita funu na’in sira.”  Iha fatin hanesan, administradór munisípiu Manufahi, Arantes Isaac Sarmento, apela mós ba foinsa’e sira atu prepara no kapasita-an sai joven ne’ebé produtivu hodi kontribui ba dezenvolvimentu, tanba objetivu hosi luta ba ukun rasik-an nia mak patria  liberta ona, maibe luta hodi kombate povu hosi kiak no mukit ne’e presiza ema hotu nia responsabilidade.

Dili, 09 Dezembru 2020 – Koordenadór Sekretariadu Tékniku Administrasaun Eleitorál (STAE) munisípiu Manufahi Anjelo Corte-real informa iha nia knaar-fatin iha Manufahi katak hahú ohin (09/12) STAE munisípiu Manufahi hapara provizoriamente atividade resenseamentu eleitorál no atualizasaun baze dadus. Anjelo haktuir, razaun hapara atividade resenseamentu eleitorál no atualizasaun baze dadus ne’e tanba ekipamentu eleitorál sei lori ba iha Dili hodi halo sinkronizasaun dadus eleitorál hotu-hotu atu fó sai fali dadus resenseamentu eleitorál no atualizasaun baze dadus ba munisípiu hotu-hotu. Hafoin halo tiha sinkronizasaun iha Dili, Anjelo hateten katak sei reativa ka hahú hikas atividade hanesan baibain iha fulan Janeiru tinan oin.

Fatumaka, 10 Novembru 2020 – Santuáriu Nasionál Maria Auxiliadora Fatumaka, Baukau, liuhosi ninia programa “Fini ba Moris”, ohin, Tersa-feira Semana XXXII, tempu Komun, hanorin kristaun Katóliku sira hotu, bazeia-ba Primeira Leitura hosi Tito 2:1–8, 11–14 no Evanjeillu hosi Lukas 17:7–10, atu serví ho laran luak no ho domin ba ema seluk nia di’ak sein iha hanoin ba ita nia méritu tanba serví nu’udar asaun voluntária no sagrada. Programa ne’e fó mensajén ba kristaun tomak ne’ebé nu’udar Jesus Kristu nia seguidór katak, ita iha obrigasaun atu banati tuir Jesus nia ezemplu tomak hodi hakaas-an loron ba loron, atu halo ita nia-an sai hanesan NIA. Ninia ezemplu importante no prominente mak Ninia paisaun atu serví sein hanoin kona-ba méritu maibé serví tanba domin no tanba hakarak ema seluk nia di'ak.  Jesus hanorin mós atu serví ho jenerozu no ho domin tanba hakarak reinu lalehan no tanba mós ita hatene katak ita nia knaar iha mundu ne'e atu halo di'ak. Serví Maromak no ita nia maluk sira nu'udar asaun voluntária, ita halo ho liberdade tomak no ita halo ida ne’e nu'udar mós asaun sagrada. Ita halo ida ne’e hodi banati tuir Jesus ne’ebé dehan iha Mateus 28:28, katak "o Filho do homem não veio para ser servido, mas para servir […]". Ita halo ita nia-an nu’udar atan ida nebe tenke halo deit ita nia knaar no wainhira ita halo ita nia knaar tenke halo ho paisaun, perfeisaun, domin no ho kariñu.

Dili, 11 Novembru 2020 - Sekretáriu Estadu Formasaun Profisionál no Empregu (SEFOPE), liuhosi Diresaun Nasionál Formasaun Profisionál (DNFP), ohin asina akordu ho entidade promotora no benefisiariu sira liuhosi programa estájiu nasionál tinan 2020 iha salaun SEFOPE, Kaikoli. Totál benefisiariu ba programa ida ne’e hamutuk ema nain atus-haat-ualunulu-resin-haat (484), ba área espesializada neen (6), no promotora kompostu hosi instituisaun públiku no privadu hamutuk sanulu-resin-neen (16). Iha biban ne’e, Sekretáriu Estadu Formasaun Profisionál no Empregu, Alarico de Rosário, apela ba estudante sira ne’ebé hetan ona oportunidade estájiu nian, atu utiliza tempu estájiu nian ho didi’ak hodi aprende no labele halimar fali telemóvel iha oras servisu. Governante ne’e mós la haluha hodi agradese ba setór privadu no instituisaun públiku hirak ne’ebé simu ona estudante finalista sira hodi ba hala’o estájiu nasionál iha sira nia fatin.

Dili, 16 Dezembru 2020 – Vise Ministru Justisa, José Edmundo Caetano, hateten katak prizaun nu’udar fatin ida ne’ebé prizioneiru sira hela hodi halo reflesaun, no hetan koresaun mós ba sira ida-idak nia an. Nia hato’o ida ne’e iha kuarta (16/12) ne’e, wainhira halo Natál hamutuk ho prizioneiru sira iha prizaun Suai. “Fatin ida ne’e hanesan fatin reflesaun no koresaun ba imi ida-idak, mezmu ita-boot sira iha ne’e, maibé ami la husik ita-boot sira mesak. Ami nafatin fó apoiu ba ita-boot sira. Ha’u husu mós wainhira sai hosi fatin ida ne’e, bele sai sidadaun ne’ebé mak di’ak no bele kontribui ba dezenvolvimentu ba ita-nia nasaun,” dehan Vise Ministru José Edmundo. Diretór Estabelesimentu Prizionál Suai, Júlio Dias Ximenes mós hus ba prizioneiru sira atu nafatin hatudu komportamentu di’ak, nune’e atividade loro-loron nian bele la’o mós ho di’ak nafatin. Ikus, Diretór Jerál Ministériu Solidariedade Sosiál no Inkluzaun (MSSI) Rui Manuel Gago, ne’ebé partisipa mós iha Natál hamutuk ne’e, hato’o Boas Festas Santu Natál 2020 no Ksolok Tinan Foun 2021 ba prizioneiru sira.

Manatuto,13 Novembru 2020 - Gabinete Apoiu Atividade Konjuge Prezidente Repúblika fó formasaun hodi hakbiit feto iha atividade negosiu ba negosiante feto sira iha aldeia Ilimanu, suku Uma-Kaduak, Postu Administrativu Laklo, Munisípiu Manatuto. Maioria inan-feto sira husi Ilimanu moris ho atividade negósiu, liu-liu faan ikan no katupa iha dalan ibun, tanba ne'e importante tebes fó kapasitasaun liuhosi treinamentu ida ne'e hodi bele hasa'e tán sira nia koñesimentu kona-ba oinsa prepara hahan hanesan katupa, ikan no hahan seluk tán hodi faan. Gabinete Apoiu Atividade Konjúge fasilita mós formasaun kona-ba jestaun finanseiru, hodi bele hala'o jestaun ba osan ne'ebé mak hetan hosi negósiu faan ikan lalar no katupa iha dalan-ibun. Xefe Suku Uma-Kaduak, Firmino Cruz, sente kontente tebes ho atividade kapasitasaun kona-ba oinsá prepara hahan iha dalan-ibun nian ba nia komunidade. "Ha'u nu'udar lideransa komunitáriu sente kontente tebes ba treinamentu ne'e, tanba bele fasilita tan, inan-feton sira oinsa atu prepara hahan. Tanba ne'e, ha'u agradese tebes inan nasaun nia programa ne'e, tanba bele ajuda ona ha'u nia negosiante sira kona-ba tein no jestaun finanseiru. Ha'u sente buat ida foun tebes ba ha'u nia negosiante sira mak kona-ba oinsá halo pudin ho lakeru ne'e, ida ne'e hanesan foun tebes ba ami. alende kona-ba lalar boek, tanba ne'e ba oin ha'u fiar katak, negosiante sira bele prátika", dehan Xefe Suku.

Maliana, 13 Novembru 2020 – Konsellu Imprensa (KI) hamutuk ho Programa Dezenvolvimentu Nasaun Unidu (singla Inglés, UNDP) fó Formasaun Jornalizmu Komprensivu ho tema "Hametin Kompeténsia Jornalista iha Períodu Pandémia COVID-19" ba jornalista nain-22 hosi Mídia Online ualu (8), inklui jornalista nain-2 hosi Timor News, durante semana ida, hahú hosi 09 to’o 13 Novembru 2020, iha postu-administrativu Maliana, munisípiu Bobonaru. Formasaun ne’e nu’udar formasaun semana dahuluk nian ne’ebé remata tiha ona ohin (13/11), no ninia kontinuasaun sei hala'o fila fali iha Dili ho durasaun semana ida tán, ne’ebé sei hahú iha 23 Novembru 2020. Formasaun semana dahuluk iha Maliana kobre tópiku sira hanesan téknika hasai fotografia, halo vídiu, halo planu kobertura, halo entrevista iha terenu no hakerek notísia tuir ninia estrutura. Planu formasaun kontinuasaun iha Dili sei kobre matéria sira oinsá atu kapasita jornalista hodi hanoin krítiku no hodi aprende halo pergunta iha terenu tuir faktu balu. Diretór Análize no Dezenvolvimentu Mídia (DADM) Alberico da Costa Junior ba jornalista Timor News hateten katak, formasaun semana ida iha Maliana la’o ho di’ak, no matéria sira importante liu ba partisipante sira atu kumpriende hodi bele implementa iha sira-nia servisu loro-loron nian mak, oinsá bele halo planu kobertura no hakerek notísia tuir estrutura no elementu sira notísia nian.  Molok ne’e, KI kapasita ona jornalista hamutuk 162 liuhosi programa Formasaun Jornalizmu Komprensivu ne’ebé realiza iha tinan 2018 no 2019 liubá. Tinan ida ne’e, partisipante hosi mídia online iha formasaun ne'e hamutuk na’in-22, inklui mós jornalista na’in-2 hosi Rádiu Komunidade Maliana.

Dili, 16 Dezembru 2020 – Banku Nasionál Komérsiu Timor-Leste (sigla portugés BNCTL), iha kuarta (16/12) ne’e, hahú halo pagamentu ba benefisiáriu bolsa da mãe hamutuk ema na’in rihun-tolu-atus-tolu-sia (3.309) no idozu ho defisiénsia na’in rihun-lima-atus-neen-sanulu-resin-rua (5.612), iha munisípiu Manufahi. Koordenadór BNCTL Sukursál Manufahi, Camílio Alves Soares hateten, totál orsamentu ne’ebé Governu aloka hodi halo pagamentu ba benefisiáriu sira iha munisípiu refere mak ho montante dólar amerikanu millaun ida resin. Oráriu ba pagamentu ne’e hahú hosi postu-administrativu Same, iha suku Babulo, no sei kontinua halo pagamentu ba suku 29 seluk tán iha Manufahi.

Dili, 16 Novembru 2020 – Senior Management Komisaun Anti Korupsaun (sigla portugés CAC) Komisáriu Sergio Hornai, hamutuk ho Komisáriu Adjuntu sira seluk, iha sexta (13/11) ne’e, informa ba Prezidente Komisaun A Parlamentu Nasionál (PN), Joaquim dos Santos katak, durante ne’e akompaña hodi abserva hela implementasaun programa Sesta Báziku hahú kedas hosi abertura iha Metinaru to’o iha Palaka Balibó, munisípiu Bobonaru. “Dadus lubuk oan ida iha ita (CAC) nia liman ona. Servisu programa ne’ebé hala’o hela iha Palaka Balibó mós CAC hala’o hela akompañamentu no la kleur tán ita (CAC) halo akompañamentu ba iha prosesu sira ne’e para halo tuir Dekretu Lei Nú. 48/2020,” Sergio Hornai salienta tán ba Komisaun A PN. Sergio hatutan, akompañamentu ne’ebé CAC hala’o hela ho pro-ativu, nune’e wainhira iha implementasaun mak akontese dezviu ruma, la taka dalan atu CAC halo prosesu investigasaun kriminál bazeia ba faktu no prova ne’ebé oras ne’e Espesialista Anti Korupsaun (EAK) rekolla hela. “Dezviu bele responsabiliza ho individu no mós koletivu ho nia sirkumstánsia sira ita hetan hosi faktu, hosi prova no oinsá mak ita bele kualifika no lori sasán sira ne’e ba iha Ministériu Públiku nu’udar titulár asaun penál,” Sergio esplika tán. CAC totalmente akompaña implementasaun programa refere hahú kedas hosi abertura to’o agora iha prosesu distribuisaun hamutuk ho PDHJ, Sosiedade Sivíl no Komunikasaun Sosiál sira.

Dili, 16 Novembru 2020 – Ministru Koordenadór ba Asuntu Ekonómiku (MKAE) Joaquim Amaral, iha fin semana (14-15/11) ne’e, vizita kompañia privadu ACELDA, Unip Lda no COMVE, Lda, ne’ebé halo investimentu iha setór agrikultura no pekuária. MKAE nia vizita ne’e ho objetivu atu observa direitamente atividade investimentu ne’ebé kompañia rua ne’e halo, inklui rona mós sira-nia difikuldade ka preokupasaun. Iha sábadu, MKAE halo uluk vizita ba kompañia ACELDA ne’ebé koñesidu ho produsaun foos-rai, iha suku Triloka, postu-administrativu Vemasse, munisípiu Baukau. Joaquim Amaral enkoraja kompañia ACELDA atu kontinua hala’o servisu ho di’ak maske hasoru dezafiu sira relasiona ho pandemia Covid-19. Iha Domingu, MKAE kontinua vizita kompañia COMVE ne’ebé hakiak manu, iha suku Fuiluro, Titilari, munisípiu Lautén. ACELDA no COMVE nu’udar kompañia rua ne’ebé mak foin lalais ne’e hetan sertifikadu Investidór, Deklarasaun Benefísiu no Akordu Espesiál ba Investimentu hosi Governu Timor-Leste. MKAE nia vizita ne’e akompaña mós hosi Diretór Ezekutivu TradeInvest Timor-Leste, Arcanjo da Silva ho nia ekipa, ekipa SERVE no Tributária, no organiza hosi TradeInvest Timor-Leste.

Dili, 31 Marsu 2021 – The Asia Foundation in Timor-Leste hateten liuhosi nia divulgasaun ohin (31/3) katak, ema hotu presiza kontrola no maneja emosaun iha uma durante serka sanitária atu família kontente no saudável nafatin. “Durante serka sanitária ida ne’e, maneja ita-nia emosaun atu ita-nia família kontente no saudável,” temi iha divulgasaun refere. Ho infografia ida ne’ebé divulgadu mós esplika katak, wainhira sente hirus ka stress iha uma entaun di’ak liu mak “hanoin antes ko’alia, espresa ita-nia hanoin wainhira sente kalma ona, halo ezersísiu, la’o buka anin, identifika solusaun ne’ebé posível, labele fó sala no koko perdua, uza halimar atu halakon sentiment la di’ak, pratika meditasaun no buka ajuda hosi ema seluk karik susar atu kontrola ita-nia hirus”.

Dili, 27 Janeiru 2021 – Konsellu Ministru deside hodi aprova nomeasaun Autoridade Nasionál Expo Dubai 2020 foun mak atuál Ministru Turizmu, Komérsiu no Indústria (MTKI) José Lucas do Carmo hodi substitui fali Francisco Kalbuady Lay. Aprovasaun ne’e Konsellu Ministru halo liuhosi reuniaun ne’ebé hala’o ohin (27/01) iha Palásiu Governu, Dili, depois de hetan tiha aprezentasaun hosi MTKI rasik kona-ba subsituisaun Autoridade Nasionál Expo Dubai 2020 refere hodi nomeia hikas nia-an atu troka Francisco Kalbuady Lay. Expo Dubai 2020 ne’e tuir loloos realiza ona iha tinan kotuk maibé haree ba pandemia Covid-19 ne’ebé hamosu kazu barak beibeik nune’e suspende hikas to’o oras ne’e.

Dili, 16 Novembru 2020 – VIII Governu asina akordu ho Konferénsia Episkopál Timorense, iha sexta (13/11) ne’e, iha salaun Auditóriu Prezidénsia Konsellu Ministru, hodi fó apoiu subvensaun anuál ba tinan 2020 ho millaun $5 ba Igreja lokál atu jere ba atividade sosiál, edukativu no umanidade tuir konkordánsia ne’ebé asina ona entre Governu Timor-Leste ho Santa Sé iha 14 Agostu 2015 liubá. Akordu ba apoiu ne’e asina direita hosi Primeiru-Ministru Taur Matan Ruak, no parte Igreja Katólika nian asina hosi Prezidente Episkopál Timorense ne’ebé nu’udar mós Bispu Dioseze Maliana Dom Norberto Amaral. Serimónia asinatura ne’e asiste mós hosi Arsebispu Metropolitanu Dili Dom Virgílio do Carmo, Enkarregadu Negósiu Nunsiatura Apostóliku iha Dili no Monseñor Marco Sprizzi, Bispu Dioseze Baukau Dom Basilio do Nascimento, Ministru Prezidénsia Konsellu Ministru Fidelis Magalhães, Ministru ba Asuntu Parlamentár no Komunikasaun Sosiál Francisco Jerónimo, no Ministra Negósiu Estranjeiru Adaljiza Magno.

Manufahi, 11 Fevereiru 2021 – Administradór munisípiu Manufahi Arantes Sarmento enkoraja feto sira iha Manufahi liuliu membru feto Konsellu Polisiamentu Komunitária (KPK) Manufahi nian atu barani kurije, hateten sai no defende buat ne’ebé loos ka lia-loos. “Feto labele ta’uk atu defende no hateten sai buat ne’ebé loos no buat ne’ebé la loos,”Arantes dehan ohin (11/2) iha kuartél komandu Polísia munisípiu Manufahi, iha okaziaun sorumutuk ho membru feto KPK. Nia akresenta tán katak feto nia envolvimentu iha KPK reprezenta feto hotu-hotu no la’os atu túr de’it, maibé tenke partisipa ativu iha diskusaun hodi identifika abut hosi problema sira ne’ebé baibain akontese hanesan violénsia hasoru feto no labarik, violénsia doméstika no problema sira seluk tán, atu nune’e bele prevene kazu sira ne’e labele akontese tán.

Dili, 16 Novembru 2020 – Prezidente Administrasaun Konsellu Kombatente Libertasaun Nasionál (sigla portugés CCLN) Vidal de Jesus ‘Riak Leman’ informa katak sei halo Asembleia Jerál CCLN, tanba ne’e, nia husu Prezidente Repúblika Francisco Guterres Lú Olo atu halo abertura ba Asembreia Jerál ne’e, ne’ebé sei realiza iha 18 to’o 20 Novembru 2020. Prezidente Repúblika hato’o katak sempre prontu ba kualkér atividade CCLN nian, maibé tanba iha tiha ona ajenda vizita ba munisípiu Ermera, nune’e, parte rua sei haree solusaun di’ak liu ba abertura Asembleia Jerál ne’e. Iha Asembleia Jerál CCLN ne’e, sei halo aprovasaun ba planu estratéjiku, bandeira, logo no rejimentu hodi prepara instituisaun atu servi di’ak liu nia membru sira no nasaun, haktuir mídia Prezidénsia Repúblika nian. Iha audiénsia ne’e, Prezidente Administrasaun CCLN relata mós atividade organizasaun relasiona ho planu servisu ba 2021, uma ba veteranu sira, fundu ne’ebé veteranu sira harii no planu investimentu, bolsu estudu ba veteranu nia oan, rejime espesiál atu sai estudante Universidade Nasional Timor-Lorosa’e.

Dili, 16 Novembru 2020 – Ministru Agrikultura no Peska (MAP) Pedro dos Reis, hala’o lansamentu entrega bibi no manu lokál, iha sábadu (14/11) ne’e, ba grupu hakiak na’in sira iha aldeia 4 hanesan, Leirema, St. Krúz, Tata no Betupu, iha suku Ailelo, postu-administrativu Hatulia, munisípiu Ermera. Ermera sai mós nu’udar alvu ba implementasaun projetu HAPAS, fatin implementasaun iha postu-administrativu 2 mak Hatulia no Atsabe, ho totál suku alvu hamutuk neen no totál aldeia alvu hamutuk 22. Hosi totál aldeia alvu hamutuk 22 ne’e iha grupu alvu 36, kada grupu hetan manu lokál hamutuk 150, no kada ema ida hetan manu lokál lima, kompostu hosi inan haat no aman ida. Ba grupu bibi lokál, ema ida iha direitu hetan bibi lokál rua, inan ida no aman ida, no kada grupu ema hamutuk tolunulu. Pedro dos Reis iha nia intervensaun hateten, nafatin dezafia hakiak na’in sira hotu oinsá tenke servisu maka’as ho animál hirak ne'ebé mak grupu sira simu hodi haree no kuida ho didi’ak.

Dili, 13 Novembru 2020: Formandu Tékniku Mekániku no Estensionista Seniór Na’in-28 hetan sertifikadu hosi Diresaun Jerál Agrikultura no Irigasaun Natarbora, munisípiu Manatutu, hafoin tuir tiha treinamentu durante semana ida, hahú hosi 9 to’o 13 Novembru 2020, kona-ba oinsá uza mákina kuda hare. Treinamentu refere fó hosi kompañia Longping High Tech, Xina, ne’ebé durante ne’e servisu hamutuk ho Ministériu Agrikultura no Peska (MAP), hodi realiza iha Natarbora. Formandu hirak ne’e mai hosi munisípiu hitu (7) mak hanesan, Ainaru, Bobonaru, Kovalima, Baukau, Manufahi, Vikeke, inklui Manatutu. Iha enseramentu ba treinamentu ne’e, Diretora Jerál Agrikultura no Irigasaun, Maria Odete Guterres agradese ba kompañia Longping Tech ne’ebé mak fó ona treinamentu ba partisipante sira. “Iha tinan 2021 MAP liuhosi Diresaun Jerál Agrikultura no Irigasaun nafatin tau orsamentu ba formasaun hanesan ne’e atu bele hasa’e kapasitasaun tanba atu kapasita ema ne’e hanesan kestaun importante ida”, Maria Odete salienta. Nia mós haktuir tán, iha posibilidade atu haruka formandu sira ne’ebé mak hetan ona treinamentu durante semana ida ne’e hodi ba partisipa tán treinamentu iha Xina, no iha mós posibilidade atu haruka treinadór sira mai iha Timor-Leste hodi fó treinamentu ba Tékniku no Estensionista sira.

Dili, 16 Novembru 2020 – Profisionál Ministériu Saúde ho Diretór Saúde hosi munisípiu 12 inklui RAEOA partisipa iha enkontru konsultasaun alargada revizaun planu estratéjiku nasionál setór saúde (PENSS) 2011-2030 ba edisaun daruak nian durante loron tolu, hahú ohin (16/11), iha salaun parokiál Same, munisípiu Manufahi. Ministra Saúde Odete Freitas Belo, iha nia diskursu ba abertura hateten, liuhosi enkontru ne’e bele haforsa polítika Ministériu Saúde nian, lori servisu saúde besik liu ba povu, no povo bele sente familiár ho servisu saúde nian, nune’e fasil ba komunidade atu lori sira-nia moras besik ba servisu saúde. Ministra Saúde mós bolu atensaun ba Diretór Servisu Saúde munisipál sira, tenke apoia máximu servisu saúde ne’ebé desentraliza ona ba munisípiu, no servisu ne’ebé fó ona kompeténsia ba munisípiu hodi la presiza Ministériu Saúde mak implementa. Administradór munisípiu Manufahi Arantes Isaac Sarmento, agradese ba Ministra Saúde ne’ebé hili munisípiu Manufahi sai nu’udar fatin ba enkontru konsultasaun alargada revizaun PENSS 2011-2030 ba edisaun daruak, no liuhosi enkontru ida ne’e bele hamosu polítika Ministériu Saúde nian ne’ebé di’ak liu, hodi serví povu iha Timor-Leste atu moris ho saúdavel.

Dili, 16 Novembru 2020 – Komunidade iha suku Muapitine, postu-administrativu Lospalos, munisípiu Lautén, hato’o sira-nia preokupasaun lubuk ida ba Sekretáriu Estadu Komunikasaun Sosiál (SEKOMS) Merício Juvinal dos Reis Akara, relasiona ho problema iha setór saúde, edukasaun no infraestrutura bázika ne’ebé sira hasoru. Preokupasaun hirak ne’e komunidade sira hato’o ba SEKOMS hodi rona no simu, wainhira Governante ne’e halo diálogu ho komunidade sira iha suku refere, iha sexta (13/11) ne’e. Hatán ba preokupasaun sira ne’e, SEKOMS hateten katak nia sei hato’o hikas ba ministériu relevante, nune’e bele fó solusaun liuhosi Orsamentu Jerál Estadu (OJE) 2021, no hirak ne’ebé la konsege sei rezolve iha tinan 2022. SEKOMS mós afirma katak sei kontinua halo diálogu komunitáriu iha sentru informasaun ne’ebé estabelesidu ona iha suku sira, hodi rona direitamente komunidade sira-nia preokupasaun nune’e bele fó solusaun.

Dili, 16 Novembru 2020 – Padre Pároku parókia Francisco de Assis Fatuberliu, Eugénio Perreira, iha kalan reflesaun (11/11) ba komemorasaun Masakre Santa Krúz ne’ebé akontese iha 12 Novembru 1991 ba dala-29, iha Fatuberliu, apela ba foinsa’e sira ohin loron atu tenke sai naroman no masin mundu nian hodi luta hasoru beik no kiak. Nia hatutan, tanba foinsa’e tempu pasadu ho voluntáriu dedika ona sira-nia moris tomak hodi halo demonstrasaun iha 12 Novembru hodi loke komunidade mundu internasionál nia atensaun, nune’e, Organizasaun Nasaun  Unidu (ONU) konsege realiza diálogu entre Portugál, Indonézia no Timor-Leste, hodi buka solusaun ba problema povu Timor-Leste nian. Ikus mai, konsege hetan independénsia liuhosi referendu 30 Agostu 1999. Iha fatin hanesan, Mate-restu 12 Novembru Fatuberliu Cosme da silva, husu joven sira labele baku malu no asaltu malu beibeik entre grupu, maibé kuda metin espíritu nasionalizmu hodi kria unidade, páz no estabilidade atu luta ba dezenvolvimentu, tanba foinsa’e sira pasadu maske iha grupu oioin maibé iha vizaun ida de’it mak luta ba liberdade povu Timor-Leste nian. Molok realiza reflesaun kalan, foinsa’e sira organiza malu hodi realiza prosesaun hosi foho Ai-tara to’o iha fatin reflesaun nian.

Dili, 16 Novembru 2020 – Komisaun Nasionál Timor-Leste ba UNESCO (KNTLU) liuhosi divizaun kultura, hamutuk ho Sekretáriu Estadu Arte no Kultura (SEAK) Teofilo Caldas, halo lansamentu ba libru dahuluk ho lian Mambae, iha sexta (13/11) ne’e, iha suku Gulolo, postu-administrativu Letefoho, munisípiu Bobonaru. Iha intervensaun, SEAK apela ba jerasaun foinsa’e sira ohin loron atu kontinua dezenvolve Timor-Leste nia lian nu’udar patrimóniu cultural no prezerva istória tradisionál sira hanesan identidade nasionál hodi labele lakon. Programa hakerek livru refere implementa iha tinan 2019, hahú hosi munisípiu haat (4), mak hanesan Baukau, Ermera, Bobonaru no Dili. Tuir planu, sei hakerek mós istória sira iha lian oioin mak hanesan lian Bunak, Mambae no Makasa’e, inklui sei hakerek mós ho lian rua ne’ebé mak besik atu lakon ona hanesan lian Rasua, iha Ainaru no lian Belais ne’ebé sei eziste iha postu-administrativu Balibó.

Dili, 16 Novembru 2020 – Sekretariu Estadu Arte no Kultura (SEAK) Teofilo Caldas, marka prezensan hodi inaugura uma-lisan Linai Daurfu, iha sabadu (14/11) ne’e, iha aldeia Airakalu, suku Aitutu, postu-administrativu Maubisse, munisipiu Ainaru. Iha serimónia inaugurasaun ne’e SEAK hateten, kultura mak povu, Estadu no nasaun nia hún ho abut, tanba ne'e tenke promove no dezenvolve nu'udar identidade atu nune'e bele koñesidu iha mundu. SEAK subliña tán, uma-lulik mós sai hanesan sentru kulturál hodi halibur jerasaun ba jerasaun atu hametin unidade familiár, no sai mós nu'udar Muzeu Tradisionál hodi haloot sasán lulik hosi Bei-ala sira no sai hanesan fatin ba turizmu kulturál. Serimónia Inagurasaun uma-lisan Linai Daurfu ho Moto 'Hut la Butun Id no Bo la Boran Id', hahú ba dahuluk ho Rituál Tradisionál hosi lia-na'in no akompaña mós hodi autoride lokál, PNTL Munisípiu, Xefe aldeia no Jerasaun uma-lisan rasik.

Dili, 16 Novembru 2020 - Ministru Edukasaun, Juventude no Desportu (MEJD) Armindo Maia husu ba estudante sira hotu ne'ebé tuir ezame nasionál hahú ohin (16/11) iha teritóriu Timor-Leste atu estuda maka'as no reza mós ba Maromak hodi hetan rezultadu di'ak ba futuru di'ak. Armindo Maia hato'o ida ne'e, ohin (16/11), hafoin halo abertura ba realizasaun ezame nasionál iha eskola Sagradu Korasaun Jesus Bekora, Dili. "Reza ba Maromak atu fó ninia naroman, grasa no forsa, ao mezmu tempu ha'u husu mós ba estudante sira atu haka'as-an, atu uitoan ka barak ida ne'e determina sira-nia futuru", Armindo Maia informa. MEJD mós espera katak buat hotu sei la'o ho di'ak iha prosesu ezame nasionál tinan 2020 nian, no dezeja mós atu estudante sira hetan rezultadu di'ak maske iha fulan rua ka tolu liubá Timor-Leste enfrenta tiha pandemia Covid-19 hodi impede prosesu aprendizajen.

Dili, 16 Novembru 2020 -Komisáriu Adjuntu Komisaun Anti Korupsaun (sigla portugés CAC) ba Asuntu Servisu Apoiu no Kooperasaun Alexandre Freitas, informa ba Komisaun A Parlamentu Nasionál (PN), iha sexta (13/11) ne'e katak, iha tinan 2021 komisaun halo rekizasaun hodi sosa kareta operasionál hamutuk haat (4), kareta tolu (3) nu'udar kareta operasionál no ida (1) Komisaun sei sosa kareta selula. Rekizasaun sosa kareta ne'e Komisaun prevé iha verba Kapitál Minór. Razaun prevé osan hodi sosa kareta selula ne’e ho objetivu atu asegura salvasaun investigadór sira nian, tanba durante tinan 10 ezisténsia CAC nian suspeitu no investigadór sira sa'e kareta túr hamutuk de'it. “Ita (Komisaun) sei sosa kareta haat (4) no ida (1) kareta selula. Tanba, durante ne’e ita-nia investigadór sira kaer ema (suspeitu) maibé suspeitu sira ne’e túr hamutuk ho investigadór sira iha kareta ida de'it. Ida ne’e buat ida ladún loos ida,” Informa Komisáriu Adjuntu Alexandre ba Deputadu Komisaun A sira PN, iha sala konferénsia PN.

Dili, 16 Novembru 2020 - Prokuradór Jerál Repúblika José da Costa Ximenes informa katak kazu ne'ebé akontese iha Rai-kotu hodi hamate Domingas Soares no hakanek Lindy Moy ne'e arguidu iha ona prizaun preventiva no envolve iha krime mínimu ho oin tolu. Nia hatutan, kazu Rai-kotu nu’udar omesídiu agravadu, la’os omesídiu simples. Arguidu envolve iha omesídiu tentadu, estragu no uza arma branka. Kazu omesídiu agravadu sei hetan pena prizaun tinan 12 to'o 25. Hatán ba entidade oioin nia krítika realsiona ho kazu refere, Prokuradór Jerál Repúblika hateten, “Ami kontente tanba ema barak hahú konsiente, maibé omesídiu ida ne’e, ida hosi omesídiu bara-barak ne’ebé ita iha.  Ne’ebé sosiedade sivíl sira, sosiedade presiza preokupa. Ida hosi ne’e omesídiu ida ne’ebé akontese ba família ida ne’e.  Iha mós krime seluk ne’ebé boot," José Ximenes informa ida ne'e, ohin (16/11), hafoin hasoru malu ho Prezidente Repúblika Francisco Guterres Lú Olo, iha palásiu prezidensiál Nicolau Lobato, Dili. Vitíma hosi kazu Rai-kotu hato’o tiha ona nia sasin. Prokuradór Jerál Repúblika promete katak molok fulan dezembru termina sei hala’o ona akuzasaun.

Dili, 16 Novembru 2020 – Provedora ba Direitu Umanu no Justisa (sigla portugés PDHJ), Jesuina Maria Ferreira Gomes, hamutuk ho Adjuntu Komandante Polísia Nasionál Timor-Leste (PNTL) munisípiu Likisá Superintendente Asistente Graçiano Moniz Amaral no Xefe Unidade Asesoria Direitu Umanu (UADU) iha Timor-Leste, Claudia Dias, halo abertura ba atividade formasaun ba PNTL munisípiu Likisá kona-ba direitu umanu. Formasaun refere nu’udar kontinuasaun hosi nota entendimentu ne’ebé instituisaun tolu asina ona molok ne’e, hodi fasilita formasaun Direitu Umanu ba PNTL. Realizasaun formasaun ne’e tanba PNTL nia knaar hatúr iha artigu 147 konstituisaun RDTL, ne’ebé hateten katak PNTL sei defende legalidade demokrátika no garante sidadaun sira-nia seguransa internu no prevensaun kriminál tenke hala’o ho respeitu ba direitu umanu. Ida ne’e signifika katak membru PNTL sira tenke atua situasaun ho hahalok tuir lei inan no lei seluk ne’ebé regula PNTL hanesan Lei Orgánika PNTL, no Rejime Jurídiku kona-ba uza forsa nian.

Dili, 16 Novembru 2020 – Sekretáriu Estadu Ambiente (SEA) Demetrio de Carvalho, Reprezentante hosi Uniaun Europeia (UE) Paulo Toselli, hamutuk ho Reprezentante hosi ministériu sira, iha sexta (13/11) ne’e, inaugura sistema bee komunitáriu ne’ebé sei benefisía populasaun hamutuk 1.300 iha postu-administrativu Vemasse, munisípiu Baukau. Iha intervensaun SEA hateten, projetu sistema bee komunitária ida ne’e hamutuk ho projetu ida seluk tán iha Vemasse-vila ho kustu Euro 450,000.00, no hetan mós apoiu hosi Ministériu Obras Públika ba liña transmisaun eletrisidade nian, inklui mós hosi SEA rasik ho kustu boot. Demetrio de Carvalho husu ba komunidade sira atu kuida bee ne’e hodi bele uza ba tempu naruk, nune’e labarik ki’ik sira ohin loron bele uza nafatin bee ne’e iha tinan 10 ka 15 mai tán. Reprezentante Uniaun Europeia Paulo Toselli hateten, nia sente orgulllu Tanba Uniaun Europeia bele finansia ona inisiativa ida ne’e liuhosi programa rejionál adaptasaun mudansa klimátika no enerjia sustentável, no administra hosi GiZ.

Dili, 16 Novembru 2020 – Ministra Negósiu Estranjeiru no Kooperasaun (MNEK) Adaljiza Magno husu Prezidente Repúblika Francisco Guterres Lú Olo nia apoiu polítiku ba Timor-Leste nia adezaun ba ASEAN. Asuntu ida ne’e MNEK ko’alia ho Prezidente Repúblika wainhira hasoru malu iha segunda (16/11) ne’e, iha palásiu prezidensiál Nicolau Lobato, Dili. Prezidente Repúblika hateten katak nia prontu atu halo esforsu polítiku hodi aselera Timor-Leste nia adezaun ba ASEAN. Adaljiza Magno hateten, esforsu hosi parte tékniku ne’ebé relasiona ho lojístika, administrasaun no substánsia nian remata ona no agora presiza apoiu polítiku nian atu aselera Timor-Leste sai membru ASEAN. Esforsu seluk ne’ebé presiza atu kumpri mak iha 7-8 Dezembru 2020 sei iha reuniaun virtuál ikus liu nian kona-ba pilár ekonomia. Adaljiza salienta tán ba jornalista sira, Prezidente Repúblika haksolok ho progresu ne’ebé MNEK ho liña ministeriál sira atinji tiha ona. Simeira ASEAN nian ne’ebé hala’o iha loron hirak liubá, membru ASEAN hato’o deklarasaun ne’ebé favorese adezaun Timor-Leste. Atu sai membru ASEAN, Estadu Timor-Leste no Governu tenke priense kritéria sira relasiona ho pilár Polítika Seguransa, Komunidade Ekonómiku, no Komunidade Sosiu-Kulturál. Molok ne’e, iha Setembru 2019,The ASEAN Political Security Community Fact-Finding Mission vizita ona Timor-Leste no hasoru Prezidente Repúblika atu avalia prepasaun Estadu no Governu nian ba adezaun ba ASEAN.

Dili, 16 Novembru 2020: Primeiru-Ministru Taur Matan Ruak, fó posse ba Membru Konsellu Nasionál Dezenvolvimentu Juventude (KNDJ) hamutuk na’in-17 hosi liña ministeriál sira, ne’ebé realiza hosi Sekretaria Estadu Juventude no Desportu (SEJD), iha segunda (16/11) ne’e, iha Ministériu Finansa. Xefe Governu, iha nia diskursu konsidera katak juventude mak promotór ba nasaun. “Iha ita-nia istória ba istória hatudu katak jerasaun ba jerasaun iha oin sira sai hanesan finalizadór, promotór no autór ba nasaun ida ne’e,” dehan Taur. Primeiru-Ministru parabeniza mós empossadu sira, no husu atu integra juventude iha prosesu dezenvolvimentu nasaun nian. “Ho tomada posse ida ne’e marka tán Governu nia esforsu, halo esforsu atu enkuarda no integra ita-nia joven sira iha prosesu dezenvolvimentu ita-nia nasaun,” Taur hakle’an. Empossadu sira maioria nível Diretór Jerál, Diretór Nasionál, Xefe Departamentu, Asesór sira hosi Gabinete Primeiru-Ministru no hosi liña ministeriál sira seluk. KNDJ establese ba dekretu lei nú. 32/2017, fulan Agostu no iha tinan 2016, liuhosi rezolusaun Governu nú. 27/2016, 31 fulan agostu aprova polítika nasionál ba juventude.

Manufahi, 17 Novembru 2020 – Diretór edukasaun munisípiu Manufahi Trinito Sarmento informa katak estudante finalista ne’ebé grávida ka isin-rua eziste na’in lima (5) iha munisípiu Manufahi, na’in ida (1) mak la konsege tuir ezame nasionál tanba túr-ahi iha Domingu (15/11) ne’e, molok loron ida tama ba ezame nasionál ne’ebé hahú iha segunda (16/11) ne’e. Nia haktuir tán ohin (17/11) katak, finalista grávida na’in haat (4) seluk konsege tuir ezame iha eskritóriu edukasaun munisípiu Manufahi, tanba regra kuríkulu la permite atu tuir ezame hamutuk ho finalista sira ho kondisaun normál iha eskola. Na’in ida (1) ne’ebé la konsege tuir ezame ne’e sei tuir hikas iha segunda xamada. Trinito Sarmento esklarese tán, totál finalista ne’ebé tuir ezame nasionál iha eskritóriu edukasaun munisipál hamutuk na’in ualu (8), finalista sira ne’e kompostu hosi eskola sekundáriu jerál grávida na’in haat (4), moras na’in rua (2), defisiente matan na’in ida (1), no defisiente fíziku na’in ida (1).

Manufahi, 17 Novembru 2020 – Diretór Edukasaun munisípiu Manufahi Trinito Sarmento hateten ohin (17/11) katak, atu fasilita ezame ba finalista defisiente matan sai difikuldade sériu iha munisípiu Manufahi, tanba laiha fasilidade espesífiku hodi fasilita finalista defisiente matan. Maibé, nia esplika, profesór ne’ebé hanorin defisiente matan mak fasilita rasik ezame liuhosi meiu dita no estudante ne’e responde, maske meiu ne’e la tuir ona regra. Tanba ne’e, Edukasaun Manufahi propoin ba Governu atu oinsá rezolve tiha situasaun ida ne’e iha futuru. Totál finalista ne’ebé oras ne’e tuir ezame nasionál iha Manufahi hamutuk 2.393, kompostu hosi finalista ensinu báziku ema na’in-1.400, sekundáriu jerál na’in-771, no eskola tékniku vokasionál na’in-22.

Dili, 17 Novembru 2020 – Koordenadór Gabinete Apoiu Sosiedade Sivíl (sigla portugés GASC) Filipe da Costa hateten, Governu Timor-Leste observa katak Sosiedade Sivíl iha nia papél importante atu hametin Estadu Direitu Demokrátiku no hodi garante Governasaun Di’ak, inklui mós asegura dezenvolvimentu sustentável iha Timor-Leste. Filipe da Costa informa ida ne’e, iha segunda (16/11) ne’e, wainhira hamutuk ho Ajénsia Estadus Unidus Amérika ba Dezenvolvimentu Internasionál (USAID), hodi lansa projetu Advokasia no Governasaun Di’ak iha Timor-Leste durante tinan lima (5), ho objetivu haforsa kapasidade Organizasaun Naun Governamentál (ONG), hadi'ak advokasia, peskiza, análize no kapasidade rede ba responde di'ak ba konstituinte, haforsa reseita diversifikadu no regulár liután, no promove ambiente ida ne'ebé haforsa ONG sira sai independente. “Tanba ne'e, GASC liuhosi Fundu Apoiu Sosiedade Sivíl apoia ona fundu ba Sosiedade Sivíl hotu hodi hasa'e sira-nia kapasidade atu sira bele dezenvolve sira-nia an, papél no halo movimentu di'ak liután hodi atinje objetivu Estadu ba sosiedade ida haksolok,” Filipe hatutan tán. Nia observa katak Sosiedade Sivíl nia kontribuisaun signifikante tebes kona-ba Estadu Direitu Demokrátiku, liuliu hametin ona páz no estabilidade iha rai-laran, fó ona kontribuisaun di'ak durante prosesu harii Estadu no harii nasaun ida ne’ebé forte, no tulun ona atu reforsa no hametin ona independénsia no soberania Timor-Leste nian.

Dili, 17 Novembru 2020 – Komandu FALINTIL-Forsa Defeza Timor-Leste (F-FDTL), ohin (17/11), liuhosi Xefe Estadu Maiór Jenerál F-FDTL Lere Anan Timur, hamutuk ho estrutura tomak, halo despedida ho Tenente Koronél Daniel Gosling no nia ekipa ne’ebé remata ona sira-nia mandatu iha Timor-Leste, liuliu iha instituisaun F-FDTL. Serimónia despedida ne’e hala’o iha Kuartél Jenerál F-FDTL, Fatuhada, Dili. “Lori Governu no instituisaun nia naran, agradese ba amigu no perante sira liuliu Tenente Koronél Daniel Gosling ne’ebé kleur la halimar iha Timor-Leste, hanesan liafuan ida karik dehan sorin ema Timor ona. Uluk iha krize 2006 mós nia hamutuk ona ho ami iha Timor, hanesan mós Adidu iha ne’e kleur no ha’u agradese tebes ba imi-nia esforsu tomak, imi nia pasénsia, imi-nia matenek ne’ebé imi fó mai ami nia instituisaun F-FDTL, sai Forsa loloos, sai Forsa profisionál no kredível iha mundu hanesan mós iha nasaun Timor-Leste nia laran,” dehan Lere Anan Timur. Lere salienta, F-FDTL prontu nafatin atu servisu hamutuk ho Militár Australianu, no hametin nafatin koperasaun entre militár nian, ne’ebé mak estabelese ona liuhosi kooperasaun téknika Militár. Despedida ba Militár Australianu sira ne’e hamutuk membru na’in lima (5) mak hanesan, Tenente Koronél Daniel Gosling, Majór Sccot Davis, Kapitaun Sarjentu Ajudante Xefe no Kabu Norisson.

Dili, 17 Novembru 2020 – Kompañia Rudal halo konfirmasaun ba Inspesaun Jerál Jogu (sigla portugés IGJ) kona-ba kupón lotária foun tanba seidauk hetan autorizasaun hosi Governu maibé sirkula ona iha terenu. Bazeia ba rezultadu hosi inspesaun no observasaun terenu ne’ebé ekipa IGJ hala’o iha sexta (13/11) liubá, hodi konsege deteta kupón foun ne’ebé seidauk hetan autorizasaun hosi Governu maibé sirkula ona iha públiku, nune’e IGJ halo xamada atensaun ba kompañia refere hodi hetan konfirmasaun kona-ba kupón foun ne’e. Hatán ba ida ne’e, iha segunda (16/11) ne’e, kompañia refere halo kedas konfirmasaun ba kupón foun ne’e iha IGJ no kompañia rasik rekoñese nia erru ida ne’e. Tanba ne’e, Inspetór IGJ Domingos da Costa Guterres deside hodi fó sansaun koima administrativu ba kompañia tuir Dekretu Lei Nú. 6/2016 loron 20 fulan Abríl, artigu 61 kona-ba kontra ordenasaun, no artigu 63 kona-ba sansaun prinsipál.

Dili, 17 Novembru 2020 – Komandante Jerál Polísia Nasionál Timor-Leste (PNTL) Komisáriu Faustino da Costa informa katak durante implementasaun Estadu Emerjénsia (EE) hahú hosi fulan Marsu to’o Outubru 2020, PNTL kaptura ona sidadaun hirak ne’ebé tama no sai ilegál iha fronteira hamutuk 1.000 resin. Komisáriu Faustino informa ida ne’e, iha segunda (16/11) ne’e , hafoin halo sorumutuk ho Komandante PNTL hosi munisípiu no unidade sira, ho objetivu hodi evalua implementasaun EE dahitu, no hodi haree mós dezafiu sira ne’ebé PNTL hasoru iha baze. Nia kaktuir tán, maibé iha EE daneen no dahitu ne’e movimentu ilegál hahú menus no ikus liu mak kaptura iha Suai no Maliana. Entretantu, fronteira terestre hetan kontrolu máximu hosi Ekipa Konjunta ne’ebé kompostu hosi UPF, PNTL munisípiu  no UEP, inklui mós F-FDTL liuhosi kooperasaun servisu ne’ebé di’ak. PNTL nafatin alerta hodi garante implementasaun EE la’o ho di’ak iha teritóriu laran tomak.

Dili, 16 Novembru 2020 – Diretór Jerál Administrasaun Prezidénsia Repúblika, Domingos Amaral, akompaña hosi Sekretáriu munisípiu Ermera, António Alves da Costa, ofisialmente halo abertura ba espozisaun no festivál ai-hán iha Ermera. Programa refere nu’udar parte hosi programa sira ne’ebé integra iha ámbitu vizita Prezidente Repúblika Francisco Guterres Lú Olo, hodi hala’o diálogu ho komunidade munisípiu Ermera ne’ebé sei realiza iha 19 Novembru 2020. Tuir Diretór Jerál Domingos Amaral, atividade ne’e hala’o atu hakbesik Prezidénsia Repúblika ho sidadaun sira, hanesan kompromisu Prezidente Repúblika ho inisiativa ‘Palásiu Aberta’, hodi hatene sidadaun sira-nia dezafiu nune’e bele serví ho di’ak povu Timor-Leste. Prezidente Repúblika sei hahú nia vizita ba Glenu iha loron 18 Novembru no sei termina iha loron 20 Novembru.

Dili, 17 Novembru 2020: Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo, liuhosi konferénsia imprensa ne’ebé hala’o ohin (17/11), informa katak hahú hosi loron 11 to’o 17 fulan Novembru tinan 2020 PNTL rezista kazu insidente hamutuk 43 ne’ebé mak akontese iha teritóriu nasionál. Porta-vóz Arnaldo hatutan, númeru insidente hirak ne’e dominante liu mak kazu violénsia doméstika hamutuk sanulu (10), asaltu malu ualu (8) no tuda malu hitu (7) ne’ebé mak aas liu durantte semana ida nia laran. Arnaldo de Araujo mós informa, alein hosi insidente, durante semana ida nia laran akontese mós asidente ne’ebé PNTL rezista mak hamutuk 12, kompostu hosi monu ho motór hamutuk lima (5) no kareta xoke malu hamutuk haat (4), ne’ebé rezulta ema ho kanek maibé mate laiha.

Dili, 17 Novembru 2020 – Iha loron 16 fulan Novembru tinan ida ne’e, iha oras 09:50, iha aldeia Moris Foun, suku Kumoro, munisípiu Dili, mosu insidente ida ne’ebé kauza hosi problema domin, ne’ebé ikus mai rezulta lezada ida ho inisiál ODM hetan kanek iha parte ulun. Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo hato’o informasaun ida ne’e, ohin (17/11), liuhosi konferénsia imprensa ne’ebé realiza iha Kuartél Jerál. Arnaldo salienta, suspeitu ho inisiál LBB hakanek ODM nia ulun tanba lakohi kontinua relasaun namora ho LBB. “Motivu hosi aktu ne’e tanba de’it lezada lakohi kontinua namora ho suspeitu insiál LBB. Ho ida ne’e mak suspeitu satiadu hodi foti tudik ta’a lezada to’o kanek,” porta-vóz Arnaldo informa. Insidente ida ne’e nu’udar mós kazu ida hosi totál insidente hamutuk 43 ne’ebé akontese hahú hosi 11 to’o 17 Novembru 2020.

Dili, 17 Novembru 2020 – Ministra Negósiu Estranjeiru no Kooperasaun (MNEK) Adaljiza Magno, iha tersa (17/11) ne’e, hasoru malu ho Primeiru-Ministru Taur Matan Ruak, ho objetivu hodi ko’alia kona-ba Timor-Leste nia prosesu adezaun ba ASEAN, no husu mós Xefe Governu nia apoiu polítiku. “Ita-nia última reuniaun virtuál kona-ba pilár Ekonomia nian sei hala’o iha loron 07-08 Dezembru tinan ne’e, purtantu ida ne’e hatudu katak ita-nia prosesu preparasaun ba téknika hotu ona, agora oinsá ita bele halo asaun polítiku, halo afirmasaun polítiku ida nível aas, oinsá ita atu bele halo diálogu ho país ASEAN sira haree ba ita-nia preparasaun adezaun ba sai membru permanente ASEAN nian,” Adaljiza esplika tán. MNEK informa, sei halo mós enkontru ho Prezidente Parlamentu Nasionál hodi informa no halo mós briefing kona-ba prosesu tomak atu adere ba ASEAN.

Dili, 17 Novembru 2020 – Asesór Jurídiku hosi Sekretaria Estadu Protesaun Sivíl (SEPS), Tenente Koronél Luis Santos Alves no Asesóra Izabel da Costa Ferreira, aprezenta ba Vise Ministru Interiór (MI), Antonio Armindo, kona-ba ezbosu proposta planu estratéjiku MI nian ba tinan 2021-2023. “Planu Estratéjiku ne’e dezeña atu orienta diresaun tutela hosi kada instituisaun ministériu nian hanesan PNTL, Servisu Migrasaun, Autoridade Nasionál Protesaun Sivil, tenta atu integra hodi atinje objetivu ida, ho nune’e para finál lejislatura ita bele iha ona programa Governu ne’ebé kompleta no espesífiku ho alvu ba setór seguransa nian”, Luis Santos informa. Nia salienta, ho aprezentasaun ezbosu proposta planu estratéjiku MI nian ba tinan 2021 to’o 2023 ne’e, bele mós halo alineamentu ba planu nasionál no prioridade sira hodi tulun atu haforsa planeamentu no halo orsamentu. Asesór SEPS ne’e dehan tán, ida ne’e hanesan programa apoiu ba períodu tinan tolu (3) no sei hahú ho konsentrasaun ba polítika ne’ebé define ona, liuliu iha área seguransa interna, migrasaun no kontrolu fronteira, protesaun sivíl no kooperasaun polísial nian.

Dili, 17 Novembru 2020 – Sekretáriu Estadu Juventude no Desportu (SEJD) Abrão Saldanha, asina nota espresaun ho Embaixadór Korea Súl iha Timor-Leste, Lee Chen Bum, iha tersa (17/11) ne’e, ho intensaun no interese atu hametin liután kooperasaun iha área desportu, liuliu iha área dezenvolvimentu futeból juveníl iha Timor-Leste. Iha salaun reuniaun SEJD Lesidere, Embaixadór Korea Súl hateten, “ohin ami asina nota de expresaun intensaun ida ba kooperasaun entre SEJD no Embaixada Korea kona-ba apoiu ba modernizasaun iha área desportu, liuliu iha área futeból nian liuhosi harii sentru futeból juveníl iha Timor-leste”. Lee Chen Bum mós esplika katak aléin hosi futeból, Korea Súl ho SEJD mós servisu hamutuk iha área Taekwondo, no espresa nia esperansa katak, “ami bele haruka treinadór taekwondo sira mai atu ajuda eleva liután atleta Taekwondo Timor-Leste sira-nia kapasidade no abilidade iha tempu oin mai”.

Dili, 17 Novembru 2020 – Sekretáriu Estadu Ambiente (SEA) Demetrio de Carvalho hateten katak hafoin Prezidente Repúblika Demokrátika Timor-Leste promulga dekretu lei nú. 37/2020 kona-ba Zero Plástiku ba Empreza sira, iha 23 Setembru 2020, nune’e, tempu finál atu uza saku plástiku mak iha to’o 23 Fevereiru 2021. SEA hato’o ida ne’e, wainhira nia halo sensibilizasaun kona-ba Dekretu Lei Zero Plástiku ne’e, hafoin hetan konvite hosi Asosiasaun Empreza sira, iha tersa (17/11) ne’e, iha Timor Plaza. “Ha’u hateten ba sira (empreza/loja), balu ne’ebé kontra sei kriminaliza sira”, dehan Demetrio Carvalho ba jornalista sira, hafoin halo tiha sensibilizasaun. Hatán ba Empreza sira ne’ebé mak hatama tiha ona saku plástiku mai Timor-Leste molok Dekretu Lei refere promulgadu, SEA hateten katak tenke importa tuir sira-nia kapasidade atu bele fa’an lalais to’o tinan oin molok 23 Fevereiru 2021, tanba sira sei iha fulan 3 to’o tinan oin.

Dili, 18 Novembru 2020 – Iha okaziaun despedida ba Embaixadór Korea Súl iha Timor-Leste Lee Chin-bum, Prezidente Repúblika Francisco Guterres Lú Olo hateten katak relasaun di’ak tebes entre Korea Súl ho Timor-Leste hahú kedas ho partisipasaun militár Korea Súl nian iha Forsa Manutensaun Páz Organizasaun Nasaun Unidu hosi 1999 to’o 2003. Prezidente Repúblika informa ida ne'e, iha tersa (17/11) ne'e, iha palásiu prezidensiál, Dili. Partisipasaun militár Korea Súl nian iha Timor-Leste durante hala’o misaun, na’in-lima mak lakon sira-nia vida iha Oekusi. Prezidente Repúblika hato’o mós nia rekoñesimentu ba Lee Chin-bum nia esforsu hodi hametin liután relasaun bilaterál entre nasaun rua. Xefe Estadu agradese no rekoñese kontribuisaun hosi Repúblika Korea Súl no sei hametin liután ho reprezentante diplomátika foun ne’ebé sei hala’o nia misaun iha Timor-Leste. Kooperasaun Korea Súl iha Timor-Leste konsentra iha dezenvolvimentu rurál liuhosi Saemaul Undong, saúde, edukasaun no juventude no teknolojia informasaun. Embaixadór Lee Chin-bum despede Prezidente Repúblika hafoin remata nia misaun iha Timor-Leste.

Dili, 17 Novembru 2020 – Iha audiénsia despedida ho Embaixadór Brunei Darusalam iha Timor-Leste, Haji Adnan Bin Haji Jaafar, Prezidente Repúblika Francisco Guterres Lú Olo informa katak, nia haksolok tebes tanba Brunei Darusalam fó apoiu ba Timor-Leste nia adezaun ba ASEAN. Iha palásiu prezidensiál, Dili, tersa (17/11) ne’e, Embaixadór Haji Jaafar informa katak Brunei Darusalam sei lidera ASEAN hosi 01 Janeiru to’o 31 Dezembru 2021 ne’ebé sei sai momentu importante tebes ba Timor-Leste nia adezaun ba ASEAN. Prezidente Repúblika hateten katak Timor-Leste kompleta daudauk kritéria sira relasiona ho pilár polítika seguransa, komunidade ekonómiku, no komunidade sosiu-kulturál. Embaixadór Haji Jaafar hateten, Brunei Darusalam sei halo esforsu atu tulun Timor-Leste nia adezaun ba ASEAN, no hato’o nia apresiasaun no ospitalidade ne’ebé durante ne’e simu hosi entidade kompetente no povu durante hala’o nia misaun diplomátika. Prezidente Repúblika fiar katak relasaun bilaterál entre nasaun rua sei meti ba beibeik ho embaixadór foun.

Xina, 18 Novembru 2020 – Norovirus infekta tán estudante na’in-30 hosi eskola Fuzhou 40, iha provínsia Fujian, haktuir informasaun hosi mídia Detik News ne’ebé publika iha tersa (17/11) ne’e. Komunidade ida hosi Fuzhou informa mós ba mídia lokál Strait News katak, estudante barak hosi eskola refere mak sofre hela diaréia dezde tersa ((10/11) semana liubá. Hosi parte eskola nian hateten katak diaréia ne’e kauza hosi infeksaun norovirus. “Estudante hotu-hotu iha ne’e hán iha eskola, entaun ami suspeita katak iha erru balu ho hahán hosi refeitóriu eskola nian. Eskola ne’e ikus mai taka tiha durante loron rua”, dehan komunidade hosi Fuzhou ne’e, ho naran bolu Chen. Zhang, nu’udar Diretór eskola ne’e, konfirma katak mosu ona surtu norovirus ne’ebé konsentra iha eskola refere. Nia diskorda katak surtu norovirus ne’e akontese tanba saneamentu ne’ebé la di’ak iha eskola ne’e. Zhang akredita, infeksaun norovirus nu’udar problema epidemiolójiku no laiha relasaun ho hahán ne’ebé sira hán iha eskola. Molok ne’e, iha fulan ne’ebé hanesan (Novembru), surtu norovirus mós ataka universidade ida iha provínsia Shanxi, Xina Norte.

Dili, 17 Novembru 2020 – Universidade Nasionál Timor Lorosa'e (UNTL) selebra aniversáriu ba dala-XX, iha momentu hanesan komemora mós Loron Nasionál ba Ensinu Superiór no Aniversáriu tinan sanulu (10) ezisténsia Ajénsia Nasionál ba Avaliasaun no Akreditasaun Akadémika (ANAAA) nian, iha tersa (17/11) ne’e, iha resintu Fakuldade Enjeñaria, Siénsia no Teknolojia (FEST) Hera, Dili. Reitór UNTL Francisco Miguel Martins, iha nia diskursu aprezenta relatóriu kona-ba nia mandatu durante tinan lima, iha progresu ne’ebé universidade atinje iha dezenvolvimentu institusionál nian ho apoiu hosi estrutura no sívita akadémika tomak. Reitór husu ba sívita akadémika hotu-hotu atu hamutuk nafatin hodi lori UNTL ba oin, no tenke hala’o ida-idak nia knaar, hanesan estudante sira haka’as-an estuda nafatin no mós ba manorin-na’in sira atu transfere nafatin matenek ba alunu sira hodi eleva kualidade ba Dezenvolvimentu Nasionál. Ministru Edukasaun, Juventude no Desportu (MEJD) Armindo Maia nu’udar mós Fundadór UNTL hateten, prosesu harii UNTL durante tinan ida tomak hasoru dezafiu oioin, maibé sira kontinua esforsa to’o 17 Novembru 2000 hahú loke no hetan apoiu hosi Kámara Munisipál Lizboa, Portugál, ho finanseiru hodi hadi’a Kampuz Liceu no Kampuz Canto Resende, atuál Fakuldade Ekonomia no Jestaun. “Eiz politékniku Hera ho Eiz UNTIM Kaikoli ita tau hamutuk sai UNTL ida úniku no públiku, tinan 20 ba instituisaun ida seidauk kleur maibé kompara ba ita ema hanesan joven ida ne’ebé ho forsa nakonu ho idealizmu atu hakat ba oin”, tenik Eiz Reitór UNTL Armindo Maia. Reprezentante Ministru Ensinu Superiór, Siénsia no Kultura (MESSK), Diretora-Jerál Ensinu Superiór no Siénsia, Maria Filomena Lay, ho satisfasaun kongratula UNTL no ANAAA, no espera ho aniversáriu ne’e bele sai instituisaun importante hodi asegura dezenvolvimentu nasaun nian iha rekursu umanu kualifikadu.

Dili, 18 Novembru 2020 – iha Estadu Emerjénsia (EE) ba dahitu ne’e, ekipa Provedoria ba Direitu Umanu no Justisa (sigla portugés PDHJ) relata, komunidade sira ne’ebé asesu ba fatin públiku hanesan Farmásia Baratu no Konsulta Doutór, la kumpri regra prevensaun Covid-19, hanesan fase liman molok tama ba fatin konsulta, maske prepara ona fasilidade fase liman nian iha fatin ne’e. Informasaun ne’e ekipa PDHJ hato’o, hafoin halo tiha observasaun, iha segunda (16/11) ne’e, iha fatin públiku refere. Ekipa nota mós katak komunidade no traballadór sira ne’ebé mak halo atendimentu iha farmásia ne’e la uza máskara no la kumpri distánsia fíziku. Iha loron hanesan, Ekipa mós halo monitorizasaun iha Bank Rakyat Indonesia (BRI), hodi nota katak banku ne’e prepara ona fasilidade prevensaun Covid-19, maibé kliente sira ne’ebé asesu ba fatin refere la kumpri regra fase liman. Ekipa halo mós monitorizasaun iha Farmásia K-24, Kolmera, no haree katak hanesan mós ho fatin públiku sira seluk, fatin refere prepara mós fasilidade fase liman, maibé komunidade no traballadór sira la kumpri regra prevensaun Covid-19.  Hafoin ne’e, ekipa kontinua halo observasaun iha Portu Dili, no haree katak pasajeiru sira la kumpri regra prevensaun Covid-19, hanesan la uza máskara, laiha distánsia fíziku no kontinua halibur malu inklui la fase liman. Molok ne’e, Governu altera ona dekretu lei kona-ba EE dahitu nian, hodi obriga sidadaun sira atu kumpri regra prevensaun Covid-19 iha fatin públiku.

Dili, 18 Novembru 2020 – Komunidade sira iha postu-administrativu Same, munisípiu Manufahi sente pániku relasiona ho informasaun ne’ebé espalla katak iha grupu deskoñesidu ka baibain temi grupu ‘ninja’ halo movimentu iha tempu kalan hodi na’ok sasán, na’ok labarik, inklui atu halo violénsia hasoru feto sira. Autoridade lokál hanesan Xefe suku no Xefe aldeia balu mós hateten, sira rona informasaun balu katak komunidade sira duni grupu deskoñesidu ne’ebé halo movimentu iha tempu kalan hodi halo asaun kriminál sira. Hatán ba ida ne’e, ohin (18/11) iha Same, Administradór munisípiu Manufahi Arantes Isaac Sarmento husu ba komunidade sira atu labele pániku ka ta’uk tanba informasaun ne’ebé espalla ne’e falsu. Arantes lamenta tebes ho ema individuál balu ne’ebé lansa informasaun falsu ne’e, hodi hata’uk komunidade sira. Nia hatutan, parte Governu ho autoridade seguransa la tolera ema ne’ebé lansa informasaun ne’e hodi la kontribui ba dezenvolvimentu iha Manufahi. Komandante Polísia Nasionál Timor-Leste (PNTL) Manufahi, Joni Viana das Regras mós apela ba komunidade sira atu labele ta’uk, tanba membru PNTL sira halo ona patrullamentu iha kalan maibé la deteta grupu deskoñesidu ruma. Nia husu mós komunidade sira atu informa kedas ba parte PNTL wainhira hetan ka eziste duni grupu refere.

Dili, 18 Novembru 2020 – Iha Asembleia Jerál Konsellu Kombatente Libertasaun Nasionál (KKLN) nian ho moto ‘Povu no Nasaun nia Servidór’, ne’ebé realiza durante loron tolu (3) hahú ohin (18/11), Prezidente Repúblika (PR) Francisco Guterres Lú Olo la marka prezensa hodi halo abertura, maibé nia hato’o de’it kongratulasaun liuhosi mensajen hodi dehan, la’os fásil ba KKLN atu lori mehi hotu-hotu ba oin, maibé ho espíritu koletivu hodi haree malu nu’udar família, sei bele hakat liu dezafiu no hetan susesu. “La’os fásil ba diresaun Konsellu atu lori ba oin mehi hotu-hotu maibé ha’u fiar katak, ho espíritu koletivu haree malu nu’udar família, ita bele hakaat dezafiu ho barani boot liu no hetan susesu”, dehan Lú Olo iha nia mensajen. PR mós hateten, iha ukun-an ne’e, presiza harii kondisaun atu haku’ak nafatin eiz kombatente libertasaun nasionál nu’udar edukadór ba valór no prinsípiu ne’ebé Timor-Leste hakarak atu hametin nafatin, nune’e povu tomak la’o ba oin ho domin, respeitu, fó liman ba malu, no moris iha dame no estabilidade nia laran, inklui halo tuir regra Estadu Direitu Demokrátiku. PR esplika, nia la marka prezensa iha Asembleia Jerál ne’e hodi halo abertura tanba kumpri hela kompromisu hodi ba vizita povu iha munisípiu Ermera.

Manufahi, 18 Novembru 2020 – Sekretáriu Estadu Peska (SEP) Elidio de Araújo, ohin (18/11), fó apoiu bero hamutuk 6, kompletu ho nia motór, rede, inklui ekipamentu peska nian seluk tán, ba grupu kooperativa peskadór sira iha suku Betanu, postu-adiministrativu Same, munisípiu Manufahi, hodi hasa’e rendimentu liuhosi kail ikan iha parte tasi-mane. Elidio de Araújo iha nia diskursu hateten, bero ho ekipamentu hirak ne’e sosa ho Orsamentu Covid-19 no Orsamentu Jerál Estadu tinan 2019 nian, konsidera hanesan patrimóniu Estadu hodi fahe ba grupu peskadór sira, no la’os ba ema individuál. Tanba ne’e, nia hatutan, wainhira indivíduo ida privatiza tiha ekipamentu hirak ne’e, Governu liuhosi Xefe suku ho ofisiál polísia suku sei foti fali hodi entrega hikas ba grupu peskadór seluk. Elidio salienta tán, parte Governu mós sei fasilita formasaun kona-ba jestaun utilizasaun ekipamentu ne’ebé Governu apoia ona. Tuir Elidio, iha etapa daruak Governu sei utiliza Orsamentu Covid-19 hodi kontinua apoia tán ekipamentu konserva ikan nian ba grupu peskadór sira iha Betanu atu ba fa’an iha merkadu. Fatin hanesan, Koordenadór grupu kooperativa peskadór Haburas Tasi Betanu (HATABE) Manecas de Oliveira agradese ba Governu tanba apoia ona ekipamentu peska nian, no grupu peskadór HATABE sei utiliza apoiu hirak ne’e ba interese grupu nian, hodi hadi’a rendimentu ekonomia iha suku Betanu.

Dili, 18 Novembru 2020 – Sekretáriu Estadu Peska (SEP) Elidio de Araújo, hateten katak SEP iha planu ba tinan 2021 atu propoin orsamentu hodi sosa tán bero hamutuk 110 hodi kail ikan nian, atu distribui ba grupu peskadór sira, kada munisípiu sei hetan sanulu (10), la inklui munisípiu Ermera ho Aileu. Elidio de Araújo hato’o planu ida ne’e, ohin (18/11), iha nia diskursu wainhira entrega apoiu bero hamutuk neen (6) ba grupu kooperativa peskadór iha suku Betanu, Same, munisípiu Manufahi. Elidio haktuir tán, maske Ermera no Aileu sei la hetan bero 10 ne’e, maibé Governu mós fó prioridade promove no hakiak ikan bee-midar iha munisípiu rua ne’e. Governante ne’e informa tán katak Governu mós sei sosa ró boot peska nian rua hodi fó servisu ba foinsa’e sira iha Timor-Leste.

Ermera, 18 Novembru 2020 – Prezidente Repúblika Francisco Guterres Lú Olo husu atu inan-aman sira mós bele kontribui voluntáriu hodi oferese hahán sira ho valór nutritivu ba merenda eskolár, liuliu ba hirak ne’ebé iha kbiit ka forsa. Xefe Estadu hato’o ida ne’e, iha nia prezensa ba loron dahuluk iha munisípiu Ermera, ohin (18/11), hodi vizita Ensinu Báziku 10 de Abril, hodi observa direita mós fatin prepara merenda eskolár nian. Xefe Estadu rona mós preokupasaun balu hosi Diretór Ensinu Báziku 10 de Abril, Natalino José de Deus, ne’ebé lamenta ho falta sala aula, laiha livru iha biblioteka, ekipamentu laboratóriu no ekipamentu teknolojia informasaun mós laiha. Iha loron dahuluk hosi vizita ba Ermera ne’e, Lú Olo mós observa direita Eskola Sekundáriu Nino Konis Santana no Eskola Sekundáriu Hélio Sanches Pina ‘Mau-Kruma’.

Ermera, 18 Novembru 2020 – Diretór Sentru Saúde Komunitária Glenu, António de Deus Fátima, esplika ba Prezidente Repúblika Francisco Guterres Lú Olo katak, dezafiu ne’ebé Sentru Maternidade no Sala Internamentu iha Sentru Saúde refere enfrenta mak hanesan, ekipa médiku la kompletu, ambulánsia la sufisiente, laiha hena natón hodi nahe ba kama sira iha Sala Internamentu, no problema bee-dalan ne’ebé la di’ak hodi hamosu inundasaun iha tempu udan-boot. Diretór António hato’o problema hirak ne’e, ohin (18/11), wainhira akompaña Prezidente Repúblika hodi observa direitamente kondisaun Sentru Maternidade no Sala Internamentu ne’e, iha loron dahuluk Prezidente Repúblika nia vizita ba munisípiu Ermera. António esklarese tán, totál kama ne’ebé iha Sala Internamentu hamutuk 23 ho númeru kama iha Sentru Maternidade hamutuk 5, pediatra 10 no adultu 7. Parteira ne’ebé tau-matan ba pasiente sira hamutuk na’in ualu (8). Enkuantu númeru kolaboradór seluk, médiku iha 13, enfermeiru 13, tékniku aleadu 11, pesoál limpeza tolu (3) no seguransa na’in ida (1). Maioria ema ne’ebé halo konsulta iha Sentru Saúde Komunitária ne’e sofre moras Ispa no hipertensaun ka tensaun aas.

Dili, 18 Novembru 2020 – Feminina hosi Diresaun Jerál Servisu Migrasaun organiza atividade desportu hodi komemora Loron Feminina Migrasaun nian ba dala-V, ne’ebé hala’o ohin (18/11), iha resintu Ministériu Interiór, Vila-Verde, Dili. Vise Ministru Interiór António Armindo, iha abertura ba serimónia komemorasaun ne’e, kongratula feminina migrasaun tomak ne’ebé organiza eventu refere, no dehan, sei fó apoiu tomak ba kualkér atividade ne’ebé liga ho aborda igualdade jenéru nian, inklui husu atu realiza nafatin eventu ne’e kada tinan hodi halo sai boot liután. Diretór Jeral Servisu Migrasaun, Superintendente Asistente Polisia, Luis Soares Barreto hateten, “Ohin ita hala’o jogu dada tali ba dahuluk hodi komemora aniversáriu feminina migrasaun nian ba dala-V, ne’ebé envolve instituisaun relevante sira hosi Komandu Jerál, Komandu Munisipiu Dili, Diresaun Nasionál Seguransa patrimóniu Estadu, Migrasaun rasik no mós ajénsia operadór telekomunikasaun hosi Telkomsel, maibé ba oin ita sei tau osan halo di’ak liután ida ne’e”. Luis salienta, atividade seluk ne’ebé sei kontinua mak hanesan, semináriu nasionál, sertame, Zumba, hafoin remata ho misa agradesementu ba iha loron aniversáriu ne’ebé sei monu iha 21 Novembru 2020.

Dili, 17 Dezembru 2020 – Sentru Treinamentu Vokasionál Juventude (sigla portugés CTVJ), ohin (17/12), iha Kumoro, Dili, gradua estudante hosi área Turizmu no Ospitalidade hamutuk na’in sanulu-resin-hitu (17) ba períodu dahuluk tinan 2020, ne’ebé kompostu hosi mane na’in rua (2) no feto na’in (15). Vise Ministra Turizmu Komunitária no Kulturál (MTKK) Inácia Teixeira, ne’ebé partisipa mós iha serimónia graduasaun ne’e, hato’o kongratulasaun ba graduadu sira, no enkoraja sira katak koñesimentu ne’ebé sira hetan ona durante tuir formasaun iha CTVJ ne’e, atu uza hodi serví no fó valór ba turizmu no ba vizitante sira ne’ebé mai vizita Timor-Leste. “Turizmu no Ospitalidade kompara hanesan isin no klamar. Karik parte rua ida mak la funsiona signifika atu dezenvolve turizmu sei la la'o ba oin,” akresenta Vise MTKK. Nia hatutan, atu dezenvolve setór turizmu iha Timor-Leste ba futuru, presiza kooperasaun entre Governu ho setór privadu sira.

Ermera, 18 Novembru 2020 – Prezidente Repúblika Francisco Guterres Lú Olo, vizita grupu indústria produsaun kulat (portugés, cogumelo), iha kuarta (18/11) ne’e, ne’ebé harii ho inisiativa hosi joven na’in ualu (8), iha suku Fatukeru, postu-administrativu Glenu, munisípiu Ermera. Xefe Estadu nia vizita ba indústria ne’e, ho objetivu atu hatene progresu no dezafiu ne’ebé grupu refere enfrenta iha sira-nia negósiu. Koordenadór grupu Cornélio Gagu esplika ba Prezidente Repúblika katak, ho kulat ne’ebé kada semana bele kolleta dala tolu (3) ne’e, sira uza hodi prodúz fali ba kerupuk-kulat no fa’an hikas ba loja sira iha Dili. Kerupuk-kulat kada grama 100 sira fa’an ho folin sentavu 0.75 no kilógrama 1 ho folin $7.00. Nune’e, rendimentu hosi negósiu ne’e mak kada fulan sira hetan máximu $1.200 no mínimu $600. Prezidente Lú Olo kongratula inisiativa hosi grupu ne’e no husu atu kontinua sira-nia produsaun hodi hakbiit ekonomia kada membru, ne’ebé sei kontribui mós ba ekonomia nasaun nian. Grupu ho membru hamutuk na’in sanulu (10) ne’e hahú sira-nia produsaun kulat iha tinan 2017, maibé iha fulan balu sira para tiha, no hosi 2018 sira kontinua fali to’o agora.

Dili, 18 Novembru 2020 – Organizasaun 20 resin ne’ebé kompostu hosi APFTL, JBA,MAGIS, CNJTL, inklui Senadu hosi Universidade sira, no mós grupu seluk tán, liuhosi konferénsia imprensa, hamutuk ho Asosiasaun Nasionál Kontrolu Tabaku iha Timor-Leste (sigla portugés ANCT-TL), husu ba Governu no Parlamentu Nasionál atu foti asaun imediata hodi hasa’e taxa ba produtu tabaku, no organizasaun sira deside ona hodi rekomenda presu ka folin mínimu $5 ba tabaku. Organizasaun sira ezije ida ne’e ba Governu, liuhosi konferénsia imprensa ne’ebé hala’o iha kuarta (18/11) ne’e, ho objetivu hodi hamenus foinsa’e ka juventude sira-nia kbiit atu sosa sigaru, hamenus persentajen ema fuma iha Timor-Leste, no hasa’e rendimentu nasaun nian. Ezijénsia hirak ne’ebé organizasaun hato’o relasiona mós ho polítika tau foinsa’e nia saúde nu’udar prioridade daruak, no haree mós ba risku hosi tabaku ne’ebé hamosu moras oioin hodi hamate ona ema barak, inklui estraga labarik minoridade sira hodi hatoman-an fuma, no iha mós ema barak mak sofre tanba fuma pasivamente wainhira besik ema ne’ebé fuma hela. Organizasaun sira husu mós ba Governu atu reforsa implementasaun Lei Tabaku hanesan, bandu fuma iha fatin públiku, transporte públiku, fa’an tabaku ba minoridade no seluk tán. Molok konferénsia imprensa, ANCT-TL ho Organizasaun sira halo mós marsa saudável hosi Igreja Motael to’o Largo Lesidere, ho tema mak ‘Hasa’e Folin Tabaku no Reforsa Lei Tabaku’.

Japaun, 18 Novembru 2020 - Kay Rala Xanana Gusmão ne'ebé konsideradu nu'udar Pessoa Eminente g7+, hato'o mensajen ba mundu liuliu ba Organizasaun Nasaun Unidu (ONU), liuhosi vídiu gravadu iha uma-fukun Parlamentu Nasionál Japaun, iha kuarta (18/11) ne'e, hodi ko'alia kona-ba 'Papél ONU no Japaun iha era pós-corona atu solusiona ameasa no dezafiu globál'. Iha mensajen, Xanana Gusmão hateten, pandemia ne'e la'os nasaun ida mesak ka nasaun uitoan de'it bele luta hasoru. Maibé, presiza esforsu koletivu no solidariedade. Xanana hatutan, "enkuantu, oras ne'e iha tentasaun ne'ebé atu halo ita retira hosi fronteira hodi ba helik-an iha komunidade sira-nia leet no mós iha ita-nia laran rasik atu buka seguru. Dalan ne'ebé mundu uza hodi solusiona pandemia ida ne'e sei sai hanesan teste jerasionál ba komunidade internasionál." Embaixada Timor-Leste iha Tókio haktuir, Xanana Gusmão hato'o mensajen ne'e tanba hetan konvite hosi Tokyo Parliamentary Peace Forum, iha ámbitu hodi komemora mós aniversáriu ONU ba dala-75.

Dili, 18 Novembru 2020 – Ministra Negósiu Estranjeiru no Kooperasaun (MNEK) Adaljiza Magno, hasoru malu ho Prezidente Parlamentu Nasionál (PPN) Aniceto Guterres Lopes, kuarta (18/11) ne’e iha sala Gabinete PPN, hodi atualiza ba PPN kona-ba progresu adezaun Timor-Leste ba ASEAN inklui nia prosesu sira. MNEK hateten, iha enkontru ne’e, husu mós PPN atu bele manda mensajen kona-ba oinsá Timor-Leste nia preparasaun atu sai membru ASEAN, nune’e, órgaun soberanu hotu-hotu iha linguajen ida de’it wainhira ko’alia kona-ba prosesu adezaun ne’e. “Iha loron 7-9 Dezembru tinan ne’e, sei iha última reuniaun virtuál kona-ba pilár ekonomia nian, purtantu ida ne’e hatudu katak ita-nia prosesu preparasaun ba téknika hotu ona, agora oinsá atu implementa de’it feedback/komentáriu hosi Sekretariadu ASEAN”, Ministra Adaljiza relata tán, iha entrevista hafoin remata enkontru.

Dili, 19 Novembru 2020 – Vise Ministra Turizmu Komunitáriu no Kulturál (MTKK), Inácia Teixeira, halo abertura ba Asembleia Jerál Asosiasaun Turizmu Relijiozu Timor-Leste (AJATRTL), ohin (19/11), iha Maubara room, Timor Plaza. Iha diskursu, Vise MTKK hateten, turizmu relijiozu sai mós intrumentu ida atu turista sira wainhira halo viajen bele hametin mós sira-nia fiar iha mundu modernu ida ne’e.Turizmu relijiozu mós nu’udar meiu ida ba dezenvolveimentu ekonomia. Timor-Leste iha potensialidade boot ba destinasaun turizmu relijozu iha Aziátiku. Governante ne’e mós dezeja katak asosiasaun nia ezisténsia bele sai parseiru di’ak ho Governu hodi kolabora hamutuk atu dezenvolve turizmu relijiozu iha Timor-Leste. “Hodi MTKI no delegasaun hosi S.E Ministru, ha’u agradese tebes ba lideransa relijiozu sira, Katólika, Kristaun, Musulmanu, Indu no Budha sira-nia prezensa iha Asembleia Jerál dahuluk ne’e, bele tau ideia di’ak hamutuk no harii páz no estabilidade liuhosi dezenvolvimentu turizmu relijiozu iha Timor-Leste”, Inácia salienta.

Dili, 31 Marsu 2021 – Hafoin simu mensajen hosi Prezidente Repúblika Francisco Guterres Lú Olo ne’ebé husu autorizasaun atu deklara estensaun Estadu Emerjénsia (EE) ba da-12, nune’e, ohin (31/3) Parlamentu Nasionál realiza diskusaun no ikus mai aprova pedidu estensaun EE ba dala-12 ne’e liuhosi votasaun ho rezultadu a favor 49, kontra 0 no abstensaun 14. Ho aprovasaun refere, Prezidente Repúblika se dekreta estensaun EE ba loron tolunulu tán ne’ebé sei hahú iha 03 Abril to’o 02 Maiu tinan ida ne’e. Estensaun EE ne’e ho objetivu atu fó kbiit ba Governu hodi halo prevensaun no mitigasaun ba propagasaun surtu virus corona ne’ebé oras ne’e tama ona iha nível transmisaun lokál iha Timor-Leste.

Dili, 19 Novembru 2020 – Iha serimónia graduasaun ne’ebé Institute of Business (IOB) realiza ohin (19/11) ba dala-XIII, ba Fakuldade Ekonomia no Negósiu, Prezidente Repúblika (PR) Francisco Guterres Lú Olo, liuhosi mensajen, hato’o parabéns ba Finalista hirak ne’ebé gradua ona, no ba mós sira-nia família. “Ohin, loron espesiál ida ba Graduandu sira hosi Fakuldade Ekonomia no Negósiu, IOB nian! Parabéns ba imi ida-idak, feto no mane! Imi-nia susesu fó orgullu ba inan-aman sira, enkarregadu edukasaun sira no familiár sira seluk! Ida ne’e orgullu ida mós ba ita-nia Nasaun Timor-Leste!”, dehan PR Lú Olo, iha nia mensajen ne’e. PR Lú Olo mós husu Graduandu sira atu uza koñesimentu ne’ebé sira hetan hodi serví ba dezenvolvimentu nasionál. “Ba oin imi tenke uza imi-nia koñesimentu no buat hotu-hotu ne’ebé imi aprende, iha tinan hirak liubá, hodi serví ba dezenvolvimentu nasionál”, PR Lú Olo salienta. Entretantu, PR Lú Olo la marka prezensa iha serimónia graduasaun ne’e tanba halo hela vizita ba komunidade iha munisípiu Ermera.

Dili, 19 Novembru 2020 – Provedora Provedoria Direitu Umanu no Justisa (sigla portugés PDHJ), Jesuina Ferreira Gomes hateten, PDHJ durante tinan sanulu (10) rekoñese katak kualidade no kuantidade rekursu umanu, rekursu finanseiru no rekursu materiál sai dezafiu no mós obstaklu ba implementasaun planu estratéjiku, tanba rezultadu asesmentu internál PDHJ hatudu katak, hosi atividade 77 ne’ebé planeadu ona PDHJ konsege atinje 68% no la atinje 32%. Provedora PDHJ informa ida ne’e, ohin (19/11), iha semináriu kona-ba ‘Revizaun Planu Estratéjiku 2011-2020 no Dezenvolve Planu Estratéjiku 2021-2025’, ne’ebé PDHJ realiza iha auditóriu Ministériu Justisa, Kaikoli, Dili. Tanba ne’e, nia hatutan, iha tinan ida ne’e PDHJ halo asesmentu internál no konsultasaun esternál hodi reformula hikas planu estratéjiku ba períodu 2021-2025. Entretantu, semináriu ne’e realiza ho objetivu hodi rekolla opiniaun públika atu dezenvolve planu estratejiku 2021-2025. Ho planu estratéjiku ida ne’e, PDHJ hakarak atu inkorpora mós asuntu jéneru liuhosi konvida oradór sira ne’ebé iha espesialidade ba asuntu jéneru hodi bele fó sira-nia kontribuisaun ideia.

Dili, 19 Novembru 2020 – Institute of Business (IOB) realiza serimónia graduasaun ba dala-XIII, durante loron rua, iha loron ohin (19/11) no aban, ba finalista hamutuk 356 hosi área espesialidade ka departamentu neen (6). Ba loron ohin nian, IOB gradua finalista hamutuk na’in-139 hosi área espesialidade Jestaun Finanseira na’in-69, kontabilidade na’in-51, no jestaun públika na’in-19, haktuir Reitór IOB Augosto da Conceição Soares ba jornalista sira iha kampuz IOB, Dili. Iha loron tuir mai (20/11), IOB sei gradua tán finalista hamutuk na’in-217 ne’ebé mai hosi departamentu tolu hanesan, Jestaun Informátika na’in-92, Siénsia Ekonomia Estudu Dezenvolvimentu na’in-20, no Téknika Informátika na’in-105. Reitór mós informa, totál Graduandu hahú hosi tinan 2009 to’o iha 2020 ne’e kuaze 85% ka maioria mak hetan kampu traballu iha setór privadu no públiku sira, no balu mós kria rasik servisu ba nia-an.

Dili, 19 Novembru 2020 – Ministru Ensinu Superiór, Siénsia no Kultura (MESSK) Longuinhos dos Santos hateten katak, iha tinan 2021 MESSK hakarak implementa medida oioin hodi bele tulun hametin servisu sira ne’ebé hala’o tiha ona no kontribui atu hadi’ak kualidade Ensinu Superiór. MESSK hato’o ida ne’e iha nia diskursu ohin (19/11), wainhira partisipa iha serimónia Graduasaun ne’ebé Institute of Business (IOB) realiza ba dala-XIII, iha kampuz IOB, Dili. MESSK Longuinhos hatutan, medida hirak ne’e mak hanesan, Kriasaun Liña Kréditu ida ho taxa ne’ebé ki’ik hodi tulun instituisaun sira Ensinu Superiór nian, atu hadi’ak kualidade infraestrutura no rekursu umanu, no hamenus dependénsia ba reseita ne’ebé mai hosi propina. Medida seluk tán mak hanesan, atribuisaun Bolsa Estudu besik 50 ba dosente hosi Ensinu Superiór privadu sira, atribuisaun Bolsa Estudu 910 ba estudante fou sira hosi famíli kbiit-laek ne’ebé sei fahe mós ba ensinu superiór privadu sira, no sei iha tán medida seluk. “Hirak-ne’e sai hanesan medida balu ne’ebé ha’u fiar katak sei kontribui ba ita-nia rain nia futuru ida di’ak liu”, Longuinhos dehan.

Dili, 20 Novembru 2020 – Prezidente Repúblika Francisco Guterres Lú Olo, husu Minstériu Agrikultura no Peska (MAP), atu tau-matan ba preokupasaun hosi komunidade munisípiu Ermera kona-ba produsaun kafé ne’ebé tún ka menus no folin mós ki’ik ona. Prezidente Repúblika hato’o ida ne’e iha diálogu ne’ebé nia halo ho populasaun hosi munisípiu refere, iha kinta (19/11) ne’e, iha Glenu. Xefe Estadu husu ida ne’e ba MAP relasiona ho preokupasaun hosi komunidade no Administradór munisípiu Ermera, José Martinho Soares, ne’ebé lamenta ho ánimu komunidade atu dezenvolve no kuda kafé iha tinan sira ikus ne’e. Hatán ba preokupasaun ne’e, Ministru MAP Pedro dos Reis esplika, folin kafé ne’ebé tún no sa’e, bazeia ba folin iha merkadu internasionál ne’ebé iha influénsia mós hosi nasaun produtór kafé sira ne’ebé boot hanesan Brazil no Vietname, nune’e, MAP kontinua akompaña situasaun ida ne’e no kompromete sei buka solusaun ba kestaun ida ne’e. Tuir komunidade sira, molok ne’e, kafé ne’ebé sira kolleta kada kilo sira fa’an bele hetan séntimu $50 to’o $60, maibé agora la hanesan ona.

Dili, 19 Novembru 2020 – Prezidente Repúblika Francisco Guterres Lú Olo hateten, desizaun sira ne’ebé nia foti relasiona ho tomada posse ba membru Governu, no desizaun atu mantéin VIII Governu ne’ebé lideradu hosi Primeiru-Ministru Taur Matan Ruak, bazeia de’it ba Lei no Konstituisaun Repúblika Demokrátika Timor-Leste (RDTL). Lú Olo esplika nia desizaun polítika ne’e, ohin (19/11), wainhira halo diálogu ho populasaun munisípiu Ermera, iha Glenu, relasiona ho dezafiu sira ne’ebé nasaun enfrenta ho impase polítika no desizaun sira ne’ebé nia foti hodi solusiona situasaun ida ne’e. “Prezidente Repúblika foti desizaun ida ne’e iha sentidu atu bele garante estabilidade funsionamentu instituisaun ninian no au mezmu tempu atu responde nesesidade povu nian iha situasaun difísil nia laran relasiona ho impaktu impase polítika no ameasa Covid-19”, afirma Prezidente Lú Olo. Nune’e Xefe Estadu hatutan, ho situasaun impase polítika ne’ebé rezolvidu ona tuir nia temi, Estadu iha nesesidade atu reafirma fali nia autoridade, hodi kria páz no estabilidade atu konsentra ba dezenvolvimentu.

Dili, 19 Novembru 2020 – Komunidade iha munisípiu Ermera hato’o sira-nia lamentasaun ba Sekretáriu Estadu Juventude no Desportu (SEJD) Abrão Saldanha, realsiona ho joven sira ne’ebé barak tebes mak isin-rua sedu liu. Abrão Saldanha simu preokupasaun ida ne’e, wainhira hola parte mós iha diálogu ne’ebé Prezidente Repúblika Francisco Guterres Lú Olo halo ho komunidade no autoridade sira , iha kinta (19/11) ne’e, iha Glenu, Ermera. Relasiona ho preokupasaun joven isin-rua sedu, Abrão Saldanha responde katak, SEJD halo hela servisu atu tulun joven sira hodi labele monu ba risku ida ne’e, no tulun sira ne’ebé monu tiha ona iha risku ne’e. “Daudauk ne’e SEJD servisu hamutuk ho ekipa hosi Konferénsia Episkopál Timorense atu finaliza manuál edukasaun ida kona-ba Relasaun Saudável. Manuál ida ne’e sei tulun hodi akompaña no halo prevensaun atu joven sira labele monu ba risku ida ne’e. Tinan 2021 SEJD sei hahú programa kampaña ida ne’e, ne’ebé mak sei lidera hosi joven sira rasik hodi ko’alia ba sira-nia maluk joven sira”, Abrão esplika.

Dili, 19 Novembru 2020 – Sekretáriu Estadu Juventude no Desportu (SEJD) Abrão Saldanha informa, ohin (19/11) iha Glenu katak, iha tinan 2021 VIII Governu liuhosi SEJD sei hahú programa ba estimula joven sira-nia kreatividade iha suku no aldeia sira. Programa ida ne’e ho objetivu atu enkoraja joven sira hodi explora área produtiva sira hanesan agrikultura, pekuária, peska, turizmu no ambiente hodi sai oportunidade ba moris. Abrão esplika ida ne’e hodi responde ba komunidade iha Ermera sira-nia pergunta kona-ba juventude no auto-empregu, iha diálogu ho Prezidente Repúblika ne’ebé realiza iha Glenu, Ermera. Nia salienta, SEJD iha ona planu atu hahú programa estimula joven sira-nia kreatividade iha suku 226 iha tinan 2021. Iha Ermera, programa ida ne’e sei hahú implementa iha suku hamutuk 26.

Manufahi, 19 Novembru 2020 – Ekipa konjunta administrasaun munisípiu Manufahi, ohin (19/11), vizita hodi fó apoiu kadeira roda ba funu-na’in ka veteranu dezmobilizadu Alexandre Mendes ho kódigu ‘Tatoli’ ne’ebé sofre moras hodi la’o la di’ak, iha nia rezidénsia bairu Aidhaleu, suluk Letefoho, postu-administrativu Same. Administradór munisípiu Manufahi Arantes Isaac Sarmento hateten, ekipa konjunta ne’e kompostu hosi sentru solidariedade sosiál ho servisu saúde munisipál, ne’ebé mak halo vizita hodi haree direita veteranu Tatoli nia kondisaun moras no la’o la di’ak. Ekipa konjunta apoia kedas kadeira roda no lori mós médiku hodi halo tratamentu rutina ba veteranu Tatoli. Ekipa mós sei aprezenta ba sentru solidariedade sosiál nasionál atu lorin Tatoli ba halo terapia iha Dili. Entretantu, veteranu Tatoli hanesan soldadu FALINTIL hahú hosi tinan 1975,  no nu’udar soldadu dahuluk Komandante Mauhunu ho Komandante Nino Konis Santana iha ai-laran.

Dili, 19 Novembru 2020 – Fundu Dezenvolvimentu Kapitál Umanu (sigla portugés FDCH) ofisialmente aloka bolseiru graduadu hamutuk na'in-23 ba Ministériu Agrikultura no Peska (MAP), hadi hala'o estájiu profisionál durante fulan neen (6). Bolseiru hirak ne’e termina ona sira-nia estudu iha área Peska no Estudu Marinu iha universidade sira iha Indonézia ho nível estudu Diploma IV no III. Diretora Ezekutiva FDCH Leila Cárceres dos Santos, iha nia intervensaun iha kinta (19/11) ne'e, iha salaun MAP Komoro, hateten, estájiu profisionál ne'e nu'udar oportunidade ida ba bolseiru graduadu sira hodi manán esperiénsia servisu tuir área estudu bolseiru ida-idak nian, no bele tama mós ba iha merkadu traballu. Diretór Jerál Interinu MAP Horacio Amaral Guterres ne'ebé simu estajiáriu hirak ne'e, agradese ba FDCH hodi koloka sira ba hala'o estájiu profisionál iha MAP, nune'e, MAP sei koloka estajiáriu hirak ne'e tuir área estudu ida-idak nian tuir diresaun sira ne'ebé MAP iha. Estajiáriu na'in-23 ne’e hanesan benefisiáriu ba programa bolsa estudu ne’ebé organiza hosi liña ministeriál no hetan apoiu finanseiru hosi FDCH.

Dili, 19 Novembru 2020 - Vise Ministru Interiór (MI) António Armindo, akompaña hosi asesór legál Gabinete Primeiru-Ministru (GPM) nian, Andre Rodriges Fernandes, hasoru malu direitamente ho Komandante Jerál Polísia Nasionál Timor-Leste (PNTL) Komisáriu Faustino da Costa no Segundu Komandante Jerál PNTL Komisáriu Mateus Fernandes, ho objetivu hodi fó solusaun lalais liu no posível ba situasaun dívida naun-finanseira, iha kinta (19/11) ne'e, iha Kuartél Jerál PNTL, Kaikoli, Dili. “Ohin ita mai hasoru malu ho Komisáriu na'in rua (2) hodi halo avaliasaun ba tusan iha PNTL nian hodi asegura ezekusaun ba OJE (Orsamentu Jeral Estadu) tinan fiskál 2020 tenke la'o ba oin, atu nune’e hahú planu ba 2021 ne’e bele foka ba dezenvolvementu infraestrutura instituisaun PNTL nian no la'os atu selu tusan”, dehan Ministru Interiór António Armindo, hafoin remata enkontru. Nia haktuir tán, haree mós kontratu no tusan hosi telekomunikasaun, Telemor, selu kámara CCTV, no manutensaun ba kareta. António Armindo mós husu ba Komisáriu atu fó orientasaun ba parte finansa hodi tau atensaun ba pagamentu dívida inklui halo estimativa ba reseita Orsamentu Estadu nian, atu nune'e dívida ne'ebé iha labele boot liu fali kapasidade ne’ebé atu selu iha futuru, tanba sei aumenta iha despeza.

Dili, 19 Novembru 2020 – Feminina hosi Diresaun Jerál Servisu Migrasaun realiza semináriu kona-ba ‘Dezenvolve no Melloria Papél Feminina Servisu Migrasaun’, hodi komemora loron feminina Migrasaun nian ba dala-V, ne’ebé hala’o ohin (19/11), iha salaun Ministériu Interiór Vila-verde, Dili. Superintendente Xefe Polísia Natercia Martins nu’udar Oradora iha semináriu ne’e haktuir, “ita ko’alia kona-ba organizasaun nia susesu presiza feto ho mane iha ekipa ida, tanba servisu ne’e servisu grupu la’os individu, ne’e mak dehan Jéneru, dezafiu ne’ebé mosu prontu atu hasoru nafatin, dezafiu hirak ne’e labele sai hanesan bareira, maibé hanesan oportunidade no ita presiza optimista nafatin”. Nia hatutan tán, dala-barak oportunidade iha maibé feto sira mak lakohi uza oportunidade ne’e. Feto tenke hatudu ba públiku katak feto mós bele hala’o servisu hanesan ho mane.  “Dala barak ema dehan feto labele, sé wainhira seidauk fó knaar ida ba feto no oportunidade ba nia ita labele hateten katak nia labele, ne’e sai hanesan problema ida”, dehan Natercia. Molok ne’e, iha loron hanesan, feminina migrasaun mós realiza eventu desportiva dada tali hodi komemora Loron Feminina Migrasaun ne’ebé hetan mós partisipasaun hosi Vise Ministru Interiór Arntónio Armindo.

Dili, 20 Novembru 2020 – Embaixadór Japaun iha Timor-Leste KINEFUCHI Masami, hamutuk ho nia adjuntu HIGASHIMOTO Shingo, ohin (20/11), hasoru malu ho Vise Ministru Interiór (MI) António Armindo iha edifísiu MI, Dili, hodi ko’alia kona-ba apoiu hosi Governu Japaun atu dezenvolve Polísia Nasional Timor-Leste (PNTL) iha área Marítima nian. Asesór prinsipál Vise MI, José Turquel informa, oras ne’e daudauk Timor-Leste iha hela prosesu estabelesimentu Autoridade Nasionál Marítima, tanba ne’e, Governu Japaun prontu atu halo diskusaun hodi esplora modalidade kooperasaun oinsá bele fó apoiu ba Marítima. Turquel hatutan, hosi apoiu Governu Japaun nian ba setór Marítima, sei ko’alia mós kona-ba kuríkulu PNTL hodi koresponde ho filozofia politika polísia komunitáriu nian, atu dezenvolve forsa polisiál ida ne’ebé respeita direitu umanu, la halo violasaun ba direitu umanu, hodi sai parseiru no amigu ba komunidade.

Dili, 20 Novembru 2020 – Tuir rezultadu reuniaun líder bankada ho Prezidente Komisaun Permanente sira no lidera hosi Prezidente Parlamentu Nasionál (PPN) Aniceto Guterres Lopes, ne’ebé hala’o iha kuarta (18/11) ne’e, deside no aseita ona atu hahú debate proposta Orsamentu Jerál Estadu (OJE) 2021 iha Jeneralidade, hahú hosi 30 Novembru, iha parte loro-kraik to’o 2 Dezembru 2020. Informasaun ne’e hato’o hosi Deputadu Lídia Norberta, liuhosi konferénsia imprensa ne’ebé hala’o ohin (20/11), iha Parlamentu Nasionál. Hafoin remata tiha debate OJE 2021 iha Jeneralidade, sei kontinua debate iha parte Espesialidade ho karáter normál, no tuir planu katak sei remata iha 15 Dezembru 2020. Deputada Lidia mós informa katak, líder bankada deside ona atu hala’o mós plenária iha 24 Novembru 2020 hodi haree hikas Lei Protesaun Sivíl ne’ebé foin lalais Prezidente Repúblika veta tiha.

Dili, 19 Novembru 2020 – Ministru ba Asuntu Parlamentár no Komunikasaun Sosiál (MAPKOMS) Francisco da Costa Jerónimo ho nia komitiva, iha kinta (19/11) ne’e, vizita Rádiu Komunidade Kafé Ermera, iha Glenu, hodi haree direitamente kondisaun no situasaun reál kona-ba funsionamentu servisu iha rádiu komunidade refere. Iha vizita ne’e, Jestór Rádiu Komunidade Kafé Ermera, Bento dos Santos Martins, hato’o preokupasaun sira ne’ebé mak rádiu komunidade ne’e hasoru, liuliu kondisaun edifísiu ne’ebé ladún di’ak, problema eletrisidade no funsionáriu voluntáriu sira ne’ebé oras ne’e hala’o hela sira-nia knaar hanesan jornalista iha rádiu komunidade ne’e. Prezidente Konsellu Rádiu Komunidade Kafé Ermera, Paulo mós husu atu Governu liuliu MAPKOMS fó formasaun ba jornalista no tékniku sira ne’ebé servisu voluntariamente iha rádiu komunidade ne’e. Ba preokupasaun sira ne’e, MAPKOMS fó resposta katak, sei fó solusaun fazeadamente ba problema no difikuldade sira ne’ebé rádiu komunidade ne’e hasoru, inklui rekomendasaun ne’ebé sira hato’o liuhosi Orsamentu Jerál Estadu hodi sustenta funsionamentu servisu iha estasaun rádiu komunidade ne’e. Relasiona ho problema infraestrutura, Francisco Jerónimo hateten katak seidauk bele rezolve iha tinan 2021, maibé nafatin tau iha konsiderasaun, enkuantu kona-ba problema eletrisidade sei kontakta ho EDTL atu buka solusaun.

Manufahi, 20 Novembru 2020 – Ekipa WaterAid Timor-Leste selebra Loron Mundiál Sentina, hamutuk ho komunidade no autoridade lokál sira, ne’ebé hala’o iha munisípiu rua, iha kinta (19/11) ne’e iha suku Loidahar, munisípiu Likisá, no selebra mós ohin (20/11) iha suku Feriksare, postu-administrativu Alas, munisípiu Manufahi. Selebrasaun Loron Mundiál Sentina ne’e ho objetivu hodi disemina informasaun kona-ba importánsia hosi uza sentina tuir etapa saneamentu báziku ne’ebé própriu. WaterAid Timor-Leste iha Likisá realiza mós kompetisaun balu liuhosi halo pergunta kona-ba saneamentu no ijiene ba estudante no komunidade sira, halo promosaun ba merkadoria saneamentu (inglés, toilet pan) ba komunidade, no fahe prémiu ekipamentu ijiene ba manán-na’in sira ne’ebé responde pergunta ho loos. Atividade selebrasaun iha munisípiu rua ne’e la’o ho di’ak no hetan partisipasaun másimu hosi komunidade, estudante eskola primária no reprezentante autoridade lokál munisípiu rua ne’e nian hodi fahe informasaun xave sira kona-ba ijiene saneamentu nian.

Dili, 20 Novembru 2020 – Ministru Turizmu, Komérsiu no Indústria (MTKI) José Lucas do Carmo, ho Vise Ministra Turizmu Komunitáriu no Kulturál (MTKK) Inácia da Conceição Teixeira, akompaña mós hosi parseiru dezenvolvimentu balu, realiza Simpóziu Turizmu Timor-Leste 2020, ohin (20/11) iha edifísiu Ministériu Finansa, Dili, hodi ko’alia kona-ba modelu no métodu turizmu komunitáriu atu oinsá bele dezenvolve ekonomia no hadi’a moris. Iha abertura ba Simpóziu Turizmu ne’e, MTKI José do Carmo hateten, daudauk ne’e Governu halo esforsu maka’as hodi hamosu hikas no dezenvolve turizmu komunitáriu ho hanoin ida oinsá hadi’a konseitu turizmu komunitáriu hodi dezenvolve ekonomia rai-laran. Iha sesaun ne’e mós Vise MTKK halo aprezentasaun kona-ba konseitu turizmu komunitáriu ne’ebé daudauk ne’e sei iha hela faze elaborasaun no introdusaun, no sei halo mós konsolidasaun no lejislasaun molok implementa. Vise MTKK esplika, turizmu komunitáriu nia orientasaun foka liu ba povu, tanba ne’e povu mak sai na’in ba prosesu atividade turizmu komunitáriu.

Dili, 20 Novembru 2020 – Liuhosi reuniaun extraordináriu ne’ebé realiza ohin (20/11) iha palásiu Governu, Dili, Konsellu Ministru halo aprovasaun ba projetu Dekretu-Lei kona-ba kria Institutu Nasionál Kombate HIV/SIDA I.P, no aprova mós nia Estatutu rasik. Projetu Dekretu-Lei ne’e aprezenta hosi Vise Primeira Ministra no Ministra Solidadriedade Sosiál no Inkluzaun (MSSI), Armanda Berta dos Santos, ho nia objetivu mak Governu hakarak define ho forma natureza jurídika klaru instituisaun prevensaun no kombate HIV/SIDA. Definisaun forma natureza jurídika ba Institutu Nasionál Kombate HIV/SIDA I.P mak atu halo estrutura ida simples no funsionál, maibé garante iha simultánea reprezentatividade hosi departamentu governamentál sira no organizasaun sosiedade sivíl relevante sira iha kombate HIV/SIDA nian.

Dili, 27 Novembru 2020 – Konsellu Imprensa (sigla portugés, CI) no Programa Nasaun Unidu ba Dezenvolvimentu (sigla inglés, UNDP), ohin (27/10), iha salaun Konsellu Imprensa Kintal-boot, Dili, halo enseramentu ba Treinamentu Jornalizmu Komprensivu da-IV nian ne’ebé hetan apoiu hosi KOICA, no entrega mós sertifikadu ba patisipante ka jornalista sira hosi mídia online. Treinamentu ba da-IV ne’e hala’o durante semana rua, ba semana dahuluk realiza iha 09 to’o 13 Novembru 2020 iha munisípiu Bobonaru, no semana daruak nian kontinua hikas iha Dili, iha 23 to’o 27 Novembru 2020. Matéria ne’ebé partisipante sira hetan iha semana daruak nian mak hanesan, Étika Jornalizmu, Digital Security, Gender Sensitive Reporting, no iha mós sesaun ne’ebé bolu ‘Critical Thinking’ hodi ko’alia kona-ba asuntu Ambiente, Covid-19 no Eleisaun Inkluzivu, ho objetivu hodi loke jornalista sira-nia hanoin atu sai krítiku. Prezidente CI Virgilio Guterres iha nia intervensaun, hato’o agradesimentu ba UNDP no KOICA ne’ebé servisu hamutuk ona ho CI hodi realiza treinamentu ida ne’e. Nia husu mós ba jornalista sira ne’ebé konklui ona treinamentu ne’e atu kontribui ba públiku liuhosi hala’o knaar ho profisionál liután iha mídia sira. To’o oras ne’e, benefisiáriu hamutuk 183 mak hetan ona sertifikadu hosi treinamentu refere hahú hosi 2018.

Dili, 27 Novembru 2020 – Sekretáriu Estadu Formasaun Profisionál no Empregu (SEFOPE) Alarico de Rosário hasoru malu ho Primeiru-Ministru Taur Matan Ruak, ohin (27/11), iha palásiu Governu, hodi ko’alia kona-ba oinsá atu buka aviaun hodi tula kandidatu traballadór Timoroan ne’ebé atu ba servisu iha Austrália no Korea Súl. “Ba kandidatu traballadór Austrália, ohin ami ko’alia bazeia ba kontratu ne’ebé mak ajénsia hosi Austrália haruka mai ona hamutuk ema na’in-162, oinsá atu buka transporte, tanba Timor aviaun laiha, maibé tuir planu kandidatu hirak ne’e sei aranka iha loron 2 fulan Dezembru 2020 ba leten”, Alarico informa, hafoin remata enkontru ho Primeiru-Ministru. Ba kadidatu traballadór ne’ebé atu ba servisu iha Korea Súl, Alarico haktuir, “Korea ita sei ko’alia oinsá atu aluga aviaun hosi ne’ebá mai, no aviaun atu ba ne’e hanusa, tanba agora ita Timor aviaun laiha, entaun ita presiza aluga aviaun hosi ne’ebá mai, depois sei ko’alia mós kona-ba atu tama kuarentena, tanba kuarentena tama selu ho tasa ne’ebé boot. Sekretáriu Estadu ne’e informa mós katak, kandidatu traballadór ba Korea Súl ne’ebé kontratu mai ona hamutuk ema na’in-465, na’in-37 mak sosa ona billete aviaun, na’in sanulu (10) servisu nanis iha Korea Súl, sira mai tiha iha Timor-Leste no atu fila-fali ba Korea Súl.

Dili, 27 Novembru 2020 – Ekipa monitorizasaun hosi Provedoria Direitu Umanu no Justisa (sigla portugés, PDHJ) relata katak, atividade negósiu iha loja sira iha Dili hanesan W-Four Audian, Meimart Audian no Fatuhada, loja Agrikultores Fatuhada no seluk tán, la’o hanesan baibain iha Estadu Emerjénsia (EE) dahitu ne’e, maibé kompradór no traballadór sira la kumpri regra prevensaun Covid-19 hanesan uza máskara, distansiamentu sosiál no fase liman. Ekipa hato’o informasaun ne’e, hafoin halo monitorizasaun iha kinta (26/11) ne’e, hodi observa no identifika direita situasaun no kondisaun fasilidade prevensaun Covid-19 nian iha loja sira iha Dili. Ekipa mós halo observasaun jerál ba iha loja Xineza sira nian iha Bairu Formoza, no nota katak maioria laiha fasilidade fase liman iha loja oin no mós maioria la uza máskara inklui laiha distansiamentu fíziku. Molok ne’e, ekipa mós halo ona monitorizasaun iha instituisaun sira iha EE dahitu ne’e, no nota mós problema ne’ebé hanesan katak, komunidade sira ne’ebé asesu ba instituisaun sira la kumpri regra prevensaun Covid-19.

Dili, 28 Novembru 2020 – Prezidente Repúblika (PR) Francisco Guterres Lú Olo iha nia diskursu iha serimónia selebrasaun Loron Proklamasaun Independénsia RDTL ba dala-45, ohin (28/11), iha munisípiu Likisá, hateten katak, ema balu la interpreta Konstituisaun RDTL ho loloos mak mosu tiha krize polítika tolu iha Timor-Leste. “Ita-nia ema balu la interpreta ho di’ak saida mak Konstituisaun ne’e hateten, haruka no haktuir ba ita hotu tenke kumpre. Tanba balu la interpreta tuir nia sentidu loloos mak mosu diverjénsia oioin iha ita-nia sosiedade laran, inklui entre Órgaun Soberania sira. Tanba mós problema interpretasaun mak mosu ona krize polítika boot tolu iha ita-nia Timor-Leste livre no independente. Krize boot ida akontese iha 2006, ida seluk iha 2017 dada to’o 2018 enkuantu FRETILIN kaer ukun. Krize ikus liu mosu iha finál 2019 no dada to’o 2020 enkuantu AMP mak kaer ukun”, PR Lú Olo informa. PR lú Olo salienta tán, ho krize polítika sira ne’ebé Timor-Leste hasoru ona, hatudu katak importante tebes ba partidu polítiku no líder poítiku sira atu iha vontade hodi solusiona, hanesan iha tempu luta ba libertasaun nasionál.

Dili, 28 Novembru 2020 – Iha diskursu ba selebrasaun Loron Proklamasaun Independénsia ba dala-45, ohin (28/11), iha munisípiu Likisá, Prezidente Repúblika (PR) Francisco Guterres Lú Olo hateten, nia laiha kompeténsia atu julga asaun ‘hadau malu’ Meza Parlamentu Nasionál (PN) ne’ebé akontese iha 18 no 19 Maiu liubá. PR hato’o ida ne’e hodi responde ba opiniaun balu ne’ebé mosu dehan PR nonok de’it ka la ko’alia buat ruma nu’udar sinál katak nia konsiente hahalok hadau malu podér iha PN. “Opiniaun balu dehan katak mosu asaun inkonstitusionalidade no ilegalidade maibé Prezidente Repúblika la ko’alia buat ruma. Prezidente Repúblika laiha kompeténsia atu julga kona-ba mosu ka la mosu asaun inkonstitusionál ka asaun ilegál. Akontesimentu ne’ebé mak mosu iha loron 18 no 19 fulan Maiu 2020 tanba mós ejiste diverjénsia interpretasaun kona-ba ita-nia Konstituisaun no lei oan sira ne’ebé regula funsionamentu Parlamentu nian”, PR Lú Olo hateten. Nia afirma tán, Jurisprudénsia Tribunál Rekursu nian kona-ba akontesimentu iha PN ne’e hatudu katak, tuir Rejimentu Parlamentu nian, Plenáriu Parlamentu nian mak fatin ne’ebé apropriadu ba parte ne’ebé la satisfeitu atu halo kontestasaun ba destituisaun no eleisaun Prezidente PN iha momentu ne’ebá. Jurisprudénsia refere afirma mós katak destituisaun no eleisaun Prezidente PN nu’udar aktu polítiku. Jurisprudénsia ne’e fó indikasaun katak Tribunál rekoñese desizaun polítika ne’ebé mak maioria Deputadu sira foti ona iha 19 Maiu liubá. “Ita bele la konkorda ho Tribunál nia opiniaun tanba ita iha ita-nia pontu-de-vista rasik maibé ita labele deskredibiliza Tribunál nia knaar tanba la konkorda desizaun ruma hosi Tribunál”, PR salienta.

Dili, 29 Novembru 2020 – Rezultadu hosi jogu faze finál torneiu Futsál Ministériu Asuntu Parlamentár no Komunikasaun Sosiál (MAPKOMS) 2020 entre klube haat (4) ne’ebé realiza iha domingu (29/11) ne’e, klube mane hosi Banku Nasionál Komérsiu Timor-Leste (sigla portugés, BNCTL) mak hadau vitória nu’udar primeiru lugár ho rezultadu golu 5-3, wainhira joga kontra klube mane hosi Sekretaria Estadu Kooperativa (SEKOOP). Klasifikasaun primeiru lugár ba klube feto hadau hosi Banku Sentrál Timor-Leste (sigla portugés, BCTL) ho rezultadu golu 5-3, wainhira joga hasoru klube feto hosi Ajénsia Notisioza Tatoli. Hafoin jogu remata, Ministru MAPKOMS Francisco Jerónimo, atribui kedas prémiu ba klube sira ne’ebé sai manán-na’in ba primeiru lugár no segundu lugár. Torneiu Futsál ne´e realiza hahú hosi fulan Outubru no remata iha loron 29 fulan Novembru 2020, ho nia objetivu mak hodi komemora Loron Proklamasaun Independénsia Timor-Leste 28 Novembru ba dala-45 (1975-2020).

Dili, 29 Novembru 2020 Komandante Bombeiru Maliana Vitorino Lopes, hateten katak Bombeiru iha Maliana, munisípiu Bobonaru, hasoru difikuldade hanesan susar atu asesu ba bee, no kondisaun kareta ne’ebé sira iha aat ka la di’ak hotu no presiza halo manutensaun. Vitorino Lopes relata problema hirak ne’e ba Vise Ministru Interiór (MI) António Armindo, wainhira halo vizita iha domingu (29/11) ne’e, hodi observa direita kondisaun iha Kuartél Bombeiru Maliana. “Ami iha kareta haat (4) ne’ebé kondisaun la di’ak ona tanba antigu no sa’e subida labele ona. Ami tenta buka solusaun hodi halo reparasaun rasik tuir esperiénsia ne’ebé ami iha, maibé presiza tebes halo manutensaun hodi garante kareta nia funsionamentu, nune’e wainhira mosu inséndiu ruma ami preparadu ona. Iha ne’e mós ami susar bee, ami iha tampaun ida de’it nune’e wainhira mosu inséndiu ami tenke ba kuru iha mota. Tanba ne’e, karik iha ajuda hosi nasaun balu mai fura bee iha ne mai bele fasilita tebes servisu membru operasionál sira nian”, relata Vitorino Lopes. Responde ba preokupasaun ne’e, Vise MI hateten katak Lei Sekretaria Estadu Protesaun Sivíl (SEPS) aprova ona iha Parlamentu Nasionál no Governu tau orsamentu ba Bombeiru mós boot, nune’e, iha tempu badak SEPS sei hadi’a preokupasaun sira ne’e. Governante ne’e hatutan tán, “kondisaun ne'ebé mak iha VIII Governu tenta atu hadi’a neineik pasu pur pasu no labele halo buat hotu dala ida de’it bazeia ba envelope fiskál ne'ebé Governu koloka”.

Japaun, 30 Novembru 2020 – Governu Japaun nia Estatístika hatudu katak totál kazu oho-an ka suisídiu iha fulan Outubru tinan 2020 barak liu tiha duké kompara fali ho kazu mate tanba Covid-19 iha tinan 2020 iha Japaun. Totál ema japaun ne’ebé oho-an iha fulan Outubru nia laran mak hamutuk 2.153, tuir Ajénsia Polísia Nasionál Japaun. Iha tinan 2020 nia laran to’o iha sexta (27/11) liubá, totál kazu vítima mate tanba Covid-19 iha Japaun hamutuk 2.087, tuir informasaun hosi Ministériu Saúde Japaun. Profesór ida hosi Universidade Waseda iha Tókio ho naran Michiko Ueda hateten katak, Japaun la implementa tán lockdown tanba pandemia Covid-19,  maibé númeru kazu suisídiu nafatin aumenta. “Ami la implementa tán lockdown, no impaktu Covid mós menus tebes kompara ho nasaun seluk, maibé ami nafatin haree númeru kazu suisídiu aumenta maka’as”, dehan Michiko nu’udar espesialista ida mós kona-ba suisídiu. Japaun kleur ona luta kontra suisídiu ne’ebé kategoria nu’udar nasaun ho kazu refere aas liu iha mundu, tuir Organizasaun Mundiál ba Saúde (OMS).

Dili, 27 Novembru 2020 – Ministru Obras Públika (MOP) Salvadór dos Reis Pires, husu emprezáriu sira atu prepara-an hodi kompete iha tenderizasaun ba projetu konstrusaun estrada no eletrisidade ne’ebé sei realiza iha tinan 2021. MOP hato’o ida ne’e liuhosi nia intervensaun, wainhira partisipa iha serimónia abertura ba Asembléia Jerál Anuál Kámara Komérsiu Indústria Timor-Leste (sigla portugés, CCI-TL) tinan 2020 nian iha sexta (27/11) ne’e, salaun Katedrál, Dili. “Ita iha millaun $120 hanesan ne’e, ita investe iha tinan oin, liuliu ita-boot sira hatene karik estrada munisipál ne’ebé daudauk ne’e ita halo hela dezeñu pur volta pakote 12, no mós ponte 10 hanesan ne’e, ne’e investimentu iha fundu infraestrutura. Sé ita tau ba tenderizasaun iha 2021, ha’u husu ba ita-boot sira atu prepara-an konkore ba projetu sira ne’e. Aléin hosi ne’e, projetu 114 iha fundu infraestrutura iha área estrada rasik. Ba eletrisidade mós ita tenta kontinua dada ba suku sira ne’ebé seidauk asesu ba eletrisidade. Ba oin husu nafatin ba ita-boot sira atu prepara-an di’ak liután, para bele kompete iha projetu sira ne’e”, dehan Salvadór Pires. Salvadór esplika tán, MOP no Ministériu Planu no Ordenamentu (MPO) hamutuk ho CCI-TL sei halo sosializasaun hodi halo pra-kualifikasaun ba kompañia sira atu nune’e bele determina klasifikasaun ba setór privadu sira tuir kapasidade finanseiru no esperiénsia ne’ebé mak iha durante nia estabelesimentu, hodi kompete tuir ida-idak nia nível.

Dili, 27 Novembru 2020 – Rejiaun Administrativa Espesiál Oekusi Ambenu (RAEOA) realiza Karnavál Tais no Kompetisaun Traze Tradisionál Oekusi, iha ámbitu komemorasaun Loron Proklamasaun Independénsia Timor-Leste 28 Novembru ba dala-45 (1975-2020). Karnavál Tais ne’e hala'o iha sexta (27/11) ne’e, iha tuku 15:30 to’o remata, desfile hahú hosi Parke Desportivu no remata iha Feira Palaban, hodi kontinua hikas ho kompetisaun Traze Tradisionál. Eventu komemorativa ne’e loke direitamente hosi Prezidente Autoridade RAEOA Arsenio Bano, no Sekretáriu Rejionál sira, no partisipa hosi funsionáriu instituisaun públiku, estudante eskola sekundária, ajente Organizasaun Naun Governamentál, no reprezentante hosi kada suku, inklui juventude sira hotu.

Dili, 29 Novembru 2020 – Ministru Koordenadór ba Asuntu Ekonómiku (MKAE) Joaquim Amaral, iha domingu (29/11) ne’e, halo lansamentu ba programa Sesta Bázika nu’udar pakote ida hosi planu rekuperasaun ekonómiku, iha postu-administrativu Lakluta, munisípiu Vikeke, hodi distribui apoiu ai-hán ba komunidade sira iha munisípiu refere. Iha lansamentu ne’e, MKAE haktuir iha nia intervensaun katak, Sesta Bázika sai hanesan programa prioridade Governu nian, tanba ne’e MKAE mós asina ona akordu ho Programa Nasaun Unidu ba Dezenvolvimentu (sigla inglés, UNDP) no World Food Program (WFP) atu akompaña no observa distribuisaun liuliu nia mekanizmu, hodi bele lori nia prosesu to’o lalais iha komunidade sira-nia liman. Distribuisaun Sesta Bázika ai-hán ba ema hotu ne’e responsabiliza hosi Sentru Lojístika Nasionál (sigla portugés, CLN), ne’ebé lidera hosi Prezidente CLN, Augusto Junior Trindade ho nia ekipa. Serimónia lansamentu refere partisipa hosi Administradór munisípiu Vikeke,Gregorio Henrique, Adjuntu Komandante PNTL Vikeke Superintendente Asistente Polísia Eduardo Campos, inklui reprezentante hosi UNDP no mós WFP.

Dili, 30 Novembru 2020 – Komisáriu Komisaun Anti Korupsaun (sigla portugés, CAC) Sergio Hornai esplika katak, artigu 27 to’o 58 hosi Lei Medida Prevensaun no Kombate Korupsaun (sigla portugés, MPCC) ne’e obriga ajente públiku atu deklara ba autoridade kompetente kona-ba sira-nia saláriu mensál, rikusoin eransa no interese kréditu iha banku, empresta entre individuo ho individuo no individuo ho kooperativa ruma ho ninia funan sira. Komisáriu Sergio esplika ida ne’e, ohin (30/11), wainhira halo diseminasaun ba Lei MPCC ba funsionáriu sira hosi instituisaun públiku rua (2) mak hanesan Servisu Rejistrasaun no Verifikasaun Emprezariál (SERVE) no Autoridade Inspesaun no Fiskalizasaun Atividde Ekonómika Sanitária no Alimentár (AIFAESA), iha salaun CNE, Kolmera, Dili. “Deklarante ne’e mak sé? Deklarante mak Koordenadór Jerál, Diretór Ezekutivu ho estrutura kargu xefia sira no ema sira ne’ebé mak servisu iha ‘zona úmida’ hanesan iha aprovizionamentu, finansa, maske sira la asume kargu ruma”, Komisáriu Sergio esklarese tán. Molok ne’e, CAC mós disemina ona Lei MPCC ba instituisaun balu hanesan F-FDTL no seluk tán,  ho objetivu atu parte hotu komprende molok implementa iha 26 Fevereiru 2021.

Dili, 30 Novembru 2020 – Ministériu Ensinu Superiór, Siénsia no Kultura (MESSK) no Ministériu Saúde, hamutuk ho Komisaun Nasionál Timor-Leste ba UNESCO (KNTLU), entrega materiál prevensaun Covid-19 ba Universidade Orientál Timor Lorosa’e (UNITAL), ohin (30/11), iha salaun UNITAL, Dili. Materiál sira ne’ebé entrega ba UNITAL mak hanesan máskara 1000, sabaun fase liman 1000, hand sanitize 1000, thermo scanner 2, balde 10 no luva kaixa 15. Sasán hirak ne’e simu direita hosi Reitór UNITAL Florindo Pereira hodi hato’o mós agradesimentu ba apoiu hirak ne’e. Materiál hirak ne’e apoia hosi Komisaun Nasionál Korea Súl ba UNESCO liuhosi kooperasaun Bridge Program ho KNTLU. Tuir planu, KNTLU sei entrega mós materiál prevensaun Covid-19 ne’ebé hanesan ba Sentru Aprendizajen Komunitária iha munisipiu Bobonaru no Kovalima.

Dili, 30 Novembru 2020 – Konsellu Estadu (KE) no Konsellu Superiór Defeza no Seguransa (KSDS) realiza reuniaun ida ohin (30/11), iha palásiu Prezidensiál Nicolau Lobato, Dili, no prezide hosi Prezidente Repúblika Francisco Guterres Lú Olo, hodi diskute kona-ba Governu nia proposta atu estende Estadu Emerjénsia (EE) ba daualuk. Iha diskusaun ne’e, KE no KSDS deside hodi sujere ba Xefe Estadu atu husu Parlamentu Nasionál (PN) nia autorizasaun hodi bele estende tán EE ba daualuk relasiona ho pandemia Covid-19 ne’ebé to’o agora kontinua kontajia iha mundu. Governu solista ba Prezidente Repúblika hodi kontinua estende EE ne’e ho objetivu atu fó kbiit ba Governu iha luta kontra kalamidade umana ne’ebé daudauk ne’e atinje nasaun tomak iha mundu, liuliu haree ba kazu kontájiu iha nasaun viziñu hanesan Indonézia no Austrália ne’ebé nia númeru kada loron kontinua aumenta, ne’ebé bele sai risku ba kontájiu importasaun. Promulgasaun EE ba dahituk nian ne’ebé hahú hosi 04 Novembru ne’e sei termina iha 03 Dezembru 2020, nune’e, hamosu tán pedidu hosi Governu ba Prezidente Repúblika atu kontinua estende.

Dili, 30 Novembru 2020 – Prezidente Repúblika Francisco Guterres Lú Olo, aban (1/12), sei hato’o mensajen ba Parlamentu Nasionál (PN) hodi husu autorizasaun ba estensaun Estadu Emerjénsia (EE) ba daualuk, tuir pedidu hosi Governu, tanba EE dahituk sei remata iha 03 Dezembru 2020, no karik hetan aprovasaun hosi PN ba pedidu estensaun EE daualuk ne’e, entaun sei hahú hosi 04 Dezembru 2020 no sei remata iha 02 Janeiru 2021. Prezidente Repúblika deside atu haruka mensajen ba PN aban, hafoin rona tiha opinaun hosi membru Konsellu Estadu no Konsellu Superiór Defeza no Seguransa kona-ba Governu nia pedidu ne’e, liuhosi reuniaun ne’ebé realiza ohin (30/11), iha palásiu Prezidensiál, Dili. Xefe Casa Sivíl, Francisco Maria de Vasconcelos, hafoin reuniaun Konsellu Estadu no Konsellu Superiór Defeza no Seguransa remata, informa katak medida prevensaun sira ne’ebé aplika iha EE dahituk sei mantéin nafatin iha EE daualuk. To’o oras ne’e, dezde Marsu 2020, Timor-Leste rejista ema 30 mak konfirmadu ho Covid-19, maibé rekuperadu hotu ona no seidauk iha ema ida mak mate tanba moras ne’e.

Dili, 30 Novembru 2020 – Sekretáriu Estadu Ambiente (SEA) Demetrio de Carvalho hateten katak empreza sira tenke hatene mekanizmu halo jestaun ba sira-nia armajén hodi labele akontese inséndiu ne’ebé halo emprezáriu sira lakon sira-nia ekipamentu, hamosu prejuízu ba ambiente no ba Estadu, hanesan akontese ona ba armajén iha Beto no Elemloi iha tempu balu liubá. SEA hateten ida ne’e ba jornalista sira, hafoin hamutuk ho Ajénsia Nasionál Lisensiamentu Ambientál (ANLA) no Sekretaria Estadu Protesaun Sivíl (SEPS), halo sensibilizasaun ba indústria ki’ik sira, ne’ebé realiza ohin (30/11), iha Fatuhada, Dili. “Ita hatene katak iha Timór ita iha evidénsia forte dezastre balu ne’ebé kauza hosi ita-nia planu no jestaun la di’ak, hanesan ahi hán armajén ida iha Beto foin daudauk ne'e. Armajén ne'e ai-moruk no mós bahan bakar iha laran hotu. Iha tempu balu ba kotuk ahi hán armajén mina ninian iha Elemloi [...]. Ita hatene katak risku primeiru ne’e loos duni ba emprezáriu ne’e lakon nia asset, lakon nia osan hosi ekipamentu no materiál sira ne’ebé nia tau iha armajén, maibé bele mós kauza prejuízu ba públiku, prejuízu ba Estadu. Tanba ne’e ita alerta atu empreza sira hotu ne’ebé iha armajén iha Dili laran ka iha fatin sira iha teritóriu Timor-Leste tenke hatene mekanizmu atu halo jestaun ba sira-nia armajén”, dehan Demetrio. Nia haktuir tán, Armajén ida ne’ebé tuir standard best practice ne’e bazeia ba mekanizmu jestaun no hatene halo intervensaun wainhira iha risku ruma ba inséndiu. “Armajén ida ne’ebé tuir standard best practice ne’e armajén ida ne’ebé hatene item saida mak nia tenke rai iha laran, sé iha risku ruma karik hanesan inséndiu ruma nia halo intervensaun halo nusá ne’e tenke tama iha ninia planu jestaun atu evita prejuízu sira ba ambiente no ba Estadu”, esplika Demétrio.

Dili, 30 Novembru 2020 – Ministra Solidariedade Sosiál no Inkluzaun (MSSI) Armanda Berta dos Santos, hamutuk ho UNICEF Timor-Leste, ohin (30/11) iha salaun MSSI Kaikoli, Dili, halo abertura ba treinamentu ne’ebé oferese ba funsionáriu MSSI nian hosi munisípiu 12 no RAEOA, kona-ba Protesaun ba Labarik iha situasaun emerjénsia no Covid-19. Treinamentu ne’e nia objetivu mak atu fasilita funsionáriu sira MSSI nian hodi hatene oinsá halo atendimentu ne’ebé dignu ba labarik no feto sira ne’ebé sai nu’udar vítima iha situasaun ruma. Armanda Berta iha nia intervensaun hateten, treinamentu refere importante tebes ba funsionáriu MSSI nian, tanba sai nu’udar mata-dalan ida hodi hadi’ak servisu protesaun ba labarik sira iha situasaun emerjénsia no Covid-19. “Programa ida ne’e la’os implementa de’it iha situasaun pandemia Covid-19, maibé sei kontinua hala’o mós iha situasaun normál nia laran”, Armanda hatutan tán. Iha oportunidade ne'e mós UNICEF oferese tablet no máskara ba tékniku MSSI nian hodi hala'o atividade rekolla dadus kona-ba labarik no feto sira ne'ebé sai vítima hosi situasaun ka akontesimentu ruma.

Dili, 30 Novembru 2020: Atuál Primeiru-Ministru Timor-Leste Taur Matan Ruak konsidera katak 2020 sai hanesan tinan ida ne’ebé Timor-Leste hasoru dezafiu barak liu kompara ho tinan sira seluk dezde loron dahuluk ukun-an. Xefe Governu hateten ida ne’e ohin (30/11), liuhosi nia diskursu wainhira halo aprezentasaun ba proposta lei Orsamentu Jerál Estadu (OJE) tinan 2021 nian iha Parlamentu Nasionál. “Tinan 2020 hanesan tinan ida ne’ebé hamosu dezafiu barak liu ne’ebé ita hasoru dezde loron dahuluk ita ukun-an. Ita hetan ezame hosi tempestade dezastroza hosi akontesimentu ne’ebé ita nunka hanoin hetan atu mosu. Ita hasoru pandemia Covid-19, inundasaun no impase polítiku ne’ebé naruk, ne’ebé tau ita-nia demokrasia iha prova. Tempu ne’ebé úniku no nakonu ho dezafiu sira ne’e hatudu ita-nia nasaun nia forsa no nia susesu atu hamutuk nu’udar isin-lolon ida de’it, hanesan Governu unidu ida ne’ebé serví ninia Povu no kapasidade sosiál ita-nia Povu nian ba reziliénsia no adaptasaun ba xoke sira”, dehan Xefe Governu. Taur salienta, tanba ne’e Governu propoin OJE 2021 atu bele hetan aprovasaun hodi responde ba dezafiu sira ne’ebé Timor-Leste hasoru iha tinan 2020, ne’ebé balu nunka mosu iha tinan seluk liubá.

Dili, 30 Novembru 2020 – Modernizasaun Aeroportu Internasionál Prezidente Nicolau Lobato nu’udar VIII Governu nia prioridade ida hodi garante katak aeroportu ne’e bele kumpri regra seguransa no norma aviasaun nian sira seluk, haktuir Primeiru-Ministru Taur Matan Ruak liuhosi nia diskursu ohin (30/11) iha Parlamentu Nasionál, wainhira halo aprezentasaun ba proposta lei Orsamentu Jerál Estadu (OJE) 2021. “Modernizasaun Aeroportu Internasionál Prezidente Nicolau Lobato nu’udar ita-nia Governu nia prioridade ida. Ita presiza atu haluan ninia pista no garante katak aeroportu ne’e bele kumpri regra seguransa no norma aviasaun nian sira seluk, no fornese naroman ba semo ka vuu iha tempu kalan”, dehan Taur. Taur esplika tán, espansaun ba pista ne’e sei permite hodi simu aviaun boot no todan liu ne’ebé mai hosi nasaun dook sira. “Investimentu estimadu (ba modernizasaun aeroportu) ne’ebé presiza mak dólar millaun 483, ne’ebé finansia liuhosi kombinasaun hosi Orsamentu Estadu, empréstimu, parséria públiku, privadu no doadór sira”, Taur hatutan tán. Prosesu konstrusaun projetu modernizasaun aeroportu ne’e iha faze tolu. Faze dahuluk bele hahú ona iha tinan 2022 nia klaran no bele konklui iha tinan 2024, tanba ne’e sei investe mós OJE 2021 nian iha projetu ne’e.

Dili, 30 Novembru 2020 – Julitu Miguel, estudante ida ne’ebé kria aviaun ki’ik no bele semo inklui kontrola ho remote control, hato’o mehi ba Sekretáriu Estadu Juventude no Desportu (SEJD) Abrão Saldanha katak nia hakarak sai sientista no pilotu ida. Julito hato’o esperansa ne’e hodi responde ba pergunta kona-ba nia mehi pesoál, wainhira hasoru malu ho SEJD Abrão Saldanha, hafoin serimónia hasa’e bandeira hodi komemora Loron Proklamasaun Independénsia 28 Novembru ba dala-45 remata, iha munisípiu Vikeke. Abrão Saldanha mós enkoraja Julito atu labele husik nia mehi maske hasoru dezafiu oioin, no sei buka dalan atu oinsá mak Julito bele hetan tulun hodi atinje nia mehi. La’os aviaun de’it maibé Julito mós bele halo mákina oioin hanesan mákina dulas nuu, mákina behu batar, mákina ba dulas kafé, mákina ba ko’a kripik hosi fehuk europa, señora, talas, aifarina ka hudi. Julito Miguel hela iha Naeboruk, munisípiu Vikeke, no fa’an és ho dosi loro-loron hodi sustenta ninia eskola tanba inan-aman laiha kbiit natón.

Dili, 30 Novembru 2020 – Prezidente Federasaun Nasionál Basketeból (FNB) Joaquim Gusmão hasoru malu ho Espoza Prezidente Repúblika Cidália Nobre Guterres, ohin (30/11) iha palásiu prezidensiál, Dili, hodi husu Espoza Prezidente Repúblika atu tau naran ‘Primeira Dama’ ba torneiu Basketeból ne’ebé FNB sei realiza hodi komemora Loron Nasionál Feto no Labarik nian ne’ebé monu iha 03 no 25 Novembru. Iha reuniaun ne’e, Prezidente FNB hateten katak, ida ne’e nu’udar eventu ne’ebé foin mak atu realiza ba dahuluk iha Timor-Leste, destinadu espesialmente ba feto amante no simpatizante modalidade desportiva basketeból ho tema ‘Liuhosi Desportu Ita Hapara Violénsia Hasoru Feto no Labarik’. Espoza Prezidente Repúblika agradese ba hanoin ne’ebé mak FNB planeia ona atu realiza, no nia enkoraja nafatin federasaun desportiva hotu-hotu atu kontinua treina no hasa’e foinsa’e sira-nia koñesimentu, nune’e wainhira ba tuir eventu internasionál ruma bele hatudu buat ne’ebé di’ak. Joaquim hateten katak tuir planu, torneiu ne’e sei hala’o iha semana rua nia laran, no partisipante sira sei kompostu hosi ekipa 32, ne’ebé sei mai hosi instituisaun públika, setór privadu no reprezentante hosi universidade sira. Abertura ba torneiu ne’e sei aviza ba públiku wainhira simu ona informasaun no konfirmasaun hosi Gabinete Espoza Prezidente Repúblika kona-ba naran ne’ebé atu fó ba torneiu refere. “FNB mós sei halo koordenasaun ho Sekretaria Estadu Juventude no Desportu ho objetivu asegura kontinuidade programa torneiu Basketeból Feto ba tinan-tinan”, Joaquim informa tán.

Dili, 30 Novembru 2020 – Sekretáriu Estadu Formasaun Profisionál no Empregu (SEFOPE) Alarico de Rosário, iha segunda (30/11) ne’e, entrega sertifikadu ba formandu hamutuk 292 ne’ebé tuir no finaliza ona formasaun kona-ba lian Inglés iha Sentru Formasaun SOLS Bekora, Dili. Formandu hirak ne’e tuir ona teste Seasonal Worker Program (SWP) iha munisípiu 12, no sira-nia naran tama tiha ona iha lista baze dadus. Tanba ne’e, SEFOPE liuhosi Diresaun Nasionál Empregu Esteriór haruka sira tuir tán kursu lian Inglés. Alarico de Rosário apela mós ba formandu sira ne’ebé simu ona sertifikadu katak, “matenek ne’ebé imi hetan la’os de’it atu hodi ba servisu iha rai-li’ur hanesan Austrália maibé atu imi bele buka mós servisu iha ne’ebé de’it, tantu instituisaun públiku no privadu sira”. Ikus, nia agradese ba inan-aman sira ne’ebé suporta sira-nia oan ba iha prosesu aprendizajen, no agradese mós ba Sentru Formasaun SOLS ne’ebé bele kapasita ona joven timoroan barak ba iha área Inglés.

Dili, 30 Novembru 2020: CPD-RDTL UNIJMA Ativista Pro-RDTL ezije ba Estadu atu kria rasik moeda Timor-Leste nian hodi asegura soberanu Estadu nune’e ekonomikamente Timor-Leste la dependente ba Estadus Unidus Amérika (EUA). Ezijénsia ne’e hato’o hosi Adjuntu Polítika UNIJMA rejiaun Manufahi Fernando Barreto ho kódigu ‘la sees’, liuhosi konferénsia imprensa ne’ebé realiza iha segunda (30/11) ne’e iha sede UNIJMA Ailuli, suku Letefoho, postu-administrativu Same, munisípiu Manufahi. “Ezije ba Estadu Timor-Leste no Banku Sentrál atu halo ona Timor-Leste nia osan rasik bazeia ba lei-inan artigu 142, hodi bele asegura Estadu Timor-Leste nia soberanu nasionál hosi aspetu monetáriu hodi salva guarda RDTL nu’udar nasaun naun aliñadu, tanba dólar amerikanu la’os Timor nia osan rasik”, dehan Fernando Barreto iha konferénsia imprensa ne’e. UNIJMA mós ezije ba Estadu Timor-Leste atu tenke hakotu kooperasaun ho Embaixada EUA kona-ba reabilitasaun aeroportu Baukau, ho razaun katak reabilitasaun ne’e sei fó benefísiu no sai baze militár ba EUA hodi fó ameasa ba nasaun sira seluk.

Dili, 30 Novembru 2020 – Saudozu Vicente Xavier ho kódigu ‘Sikat Seluk’ nu’udar Vise Sekretáriu Zona postu-administrativu Alas nia oan mane Nelson Fernandes husu ba Estadu Timor-Leste atu halo tratamentu saúde ba vítima torturasaun hosi militár Indonézia ne’ebé daudauk ne’e balu sofre grave no la hetan atensaun. Nelson Fernandes hato’o ida ne’e, wainhira partisipa iha semináriu ne’ebé realiza iha segunda (30/11) ne’e iha postu-administrativu Alas, munisípiu Manufahi, hodi komemora Loron Levantamentu Alas 09 Novembru 1998 ba dala-22. “Iha levantamentu Alas, vítima torturasaun lubuk ida sofre grave tanba baku no tortura hosi Militár Indonézia, inklui mós povu timoroan rejisténsia sira iha teritóriu tomak balu hetan moras gráve maibé la hetan tratamentu tanba sira laiha osan. Tanba ne’e, husu Estadu kría polítika hodi fó atensaun tanba hodi sira-nia sofrimentu mak Timor-Leste atinje nia independénsia”, Nelson hateten wainhira halo intervensaun iha semináriu ne’e. Hatán ba preukupasaun ne’e, Administradór munisípiu Manufahi Arantes Isaac Sarmento hateten, Governu estabelese ona pontu fokál iha munisípiu Manufahi atu hahú identifika vítima torturasaun ne’ebé sira-nia kondisaun saúde grave hodi bele hetan tratamentu hosi Estadu.

Dili, 01 Dezembru 2020 – Ministru Koordenadór ba Asuntu Ekonómiku (MKAE) Joaquim Amaral, hamutuk ho Sekretáriu Estadu Formasaun Profisionál no Empregu (SEFOPE) Alarico de Rosário, halo despedida ho kandidatu traballadór Seasonal Worker Program (SWP) hamutuk na’in-162 ne’ebé mak atu desloka aban (02/12) hodi ba servisu iha Austrália. Hafoin remata serimónia despedida ne’ebé hala’o ohin (01/12) iha Salaun Delta Nova, Dili, Alarico de Rosário ba jornalista sira hateten katak, hosi totál 162 ne’e feto hamutuk 59 no mane 103 ne'ebé selesionadu hosi munisípiu 12 no RAEOA. Ohin halo despedida no asina deklarasaun atu sira bele aranka ba Austrália aban. Liuhosi intervensaun iha serimónia ne'e, SEFOPE husu ba kandidatu traballadór sira atu hatudu komportamentu di’ak hodi bele lori rezultadu di’ak mai aprezenta ba família no ba Governu. “Servisu iha ne’ebá fila mai lori osan ba inan-aman iha Timór atu hán hanesan liurai [...] ita-nia maluk balu iha Austrália ne’ebé halai sai tiha hosi sistema tanba situasaun mak haruka, maibé ha’u husu ba imi labele halo hanesan ne’e tán. Lori Timór nia naran ba hatudu disiplina di’ak”, Alarico salienta tán. MKAE Joaquim Amaral iha nia intervensaun, hato’o parabéns ba kandidatu traballadór hirak ne’e tanba sira mak hetan uluk oportunidade atu ba servisu iha Austrália iha tinan 2020 liuhosi prosesu selesaun ne’ebé naruk. Nia mós husu timoroan hirak ne’e atu servisu ho di’ak no ho profisionál iha ne’ebá. Serimónia ne’e hetan mós partisipasaun hosi Embaixadór Austrália iha Timor-Leste no kandidatu traballadór sira-nia inan-aman ka enkaregadu.

Dili, 01 Dezembru 2020 – Governu Portugál liuhosi Embaixada Portugál finaliza ona prosesu reabilitasaun Pouzada Maubara. Tanba ne’e, Embaixadór Portugál iha Timor-Leste Jose Pedro Vieira ho Ministra Negósiu Estrajeiru no Kooperasaun (MNEK) Adaljiza Magno, asina nota entendimentu ne’ebé realiza ohin (01/12), iha edifísiu MNEK Pantai Kelapa, Dili, hodi entrega hikas Pouzada ne’e ba Governu Timor-Leste. Iha okaziaun refere, MNEK ho Ministru Turizmu, Komérsiu no Indústria (MTKI) Jose Lucas do Carmo, asina mós nota entendimentu hodi entrega Pouzada Maubara hosi MNEK ba MTKI hodi buka jerente atu jere Pouzada ne’e.  Entidade sira ne’e entrega mós xave no dokumentu Pouzada nian hosi Embaixadór Portugál ba MNEK, no hosi MNEK ba MTKI. Serimónia ne’e partisipa mós hosi Embaixadór Europeia iha Timor-Leste Andrew Jacobs, Vise Ministra Turizmu Komunitária no Kulturál Inacia Teixeira, Vise Ministru Negósiu Estranjeiru no Kooperasaun Julião da Silva, no Kargu Xefia sira MTKI ho MNEK nian.

Dili, 01 Dezembru 2020 – Relasiona ho Loron Mundiál Defisiente ne’ebé sei monu iha 03 Dezembru tuir Organizasaun Nasaun Unidu (ONU) deside ona, Prezidente Parlamentu Nasionál Aniceto Guterres Lopes hato’o parabéns ba Defisiente hotu-hotu iha Timor-Leste ne’ebé sei selebra loron ne’e, hodi hateten katak Konstituisaun RDTL la haruka atu defisiente ida tenke kumpri nia obrigasaun wainhira nia kondisaun defisiénsia la permite. “Timor-Leste nia atensaun ba sidadaun sira ne’ebé sofre defisiénsia hatudu kedas iha Konstituisaun RDTL artigu 21 ne’ebé dehan ‘sidadaun sira ne’ebé hetan defisiénsia goza direitu no hakru’uk ba devér ne’ebé hanesan ho sidadaun sira seluk, maibé sira labele halo ka kumpri obrigasaun sira ne’ebé sira-nia kondisaun defisiénsia la permite sira atu hala’o. Estadu tuir kbiit ne’ebé iha, promove protesaun ba sidadaun sira ne’ebé sofre defisiénsia, tuir lei”, dehan PPN liuhosi nia mensajen ne’ebé divulgadu. PPN salienta, obrigasaun morál, konstitusionál no legál sira bolu atensaun ba ema hotu atu labele diskrimina, exklui no impede ema ho defisiénsia iha relasionamentu sosiál, atividade polítika no ekonómika, no iha dezenvolvimentu setór hotu-hotu. “Mai ita tau hamutuk esforsu ho asaun konkreta atu hakbiit no inklui nafatin sira iha dezenvolvimentu setór hotu-hotu. Parabéns ba maluk defisiente sira hotu iha Timor-Leste tomak”, PPN konklui mensajen.

Dili, 01 Dezembru 2020 – Ministru Koordenadór ba Asuntu Ekonómiku (MKAE) Joaquim Amaral hateten katak atu halo protestu ruma la’os uza asaun sunu hanesan milísia sira-nia atitude iha 1999 liubá, maibé nu’udar nasaun demokrátiku ida sidadaun sira bele ko’alia ka hatama keixa. MKAE informa ida ne’e ba jornalista sira iha tersa (01/12) ne’e iha Delta Nova, Dili, hodi responde ba asaun sunu apoiu sesta bázika ne’ebé akontese iha sabadu (28/11) ne’e, iha postu-administrativu Lakluta, munisípiu Vikeke, hafoin MKAE halo tiha lansamentu ba distribuisaun. “Ha’u hanoin ema Timor la’os halo resposta ba iha asuntu sira ne’ebé ita ko’alia ne’e ho medida violentu. Ne’e ha’u hanoin katak la’os karáter ema Timor. Ita nasaun pós-konflitu, pasa hosi situasaun sira ne’e hanesan iha 1999 ita haree milísia sira-nia atitude mak buat ida sunu, buat atu ki’ik ka boot resposta ho sunu. Ita nasaun demokrátiku bele ko’alia no hatama keixa inklui sesta bázika mós iha meza reklamasaun”, dehan MKAE Joaquim. MKAE hatutan katak, tuir loloos sei iha dalan atu ko’alia hodi rezolve pasífikamente tanba ho ahi ne’e la’os Timor-Leste nia kultura. “Ha’u hanoin sei iha dalan atu ita ko’alia no rezolve pasífikamente. Ita labele rezolve buat hotu-hotu ho violénsia no ahi. Ahi ha’u hanoin la’os ita-nia kultura ida di’ak”, Joaquim salienta.

Dili, 01 Dezembru 2020 – Forsa Konjunta ne’ebé kompostu hosi Polísia Nasionál Timor-Leste (PNTL), FALINTIL-Forsa Defeza Timor-Leste (F-FDTL) no Komandu Operasaun Espesiál (sigla portugés, COE) kontinua asegura fronteira terestre hodi prevene movimentu no trazasaun ilegál maske hasoru difikuldade balu. Komandante Unidade Partrullamentu Fronteira (UPF) João Pires hato’o informasaun refere iha tersa (01/12) ne’e, iha Kuartél Jerál PNTL Kaikoli, Dili, hodi haktuir tán katak membru UPF sira la foti direitu lisensa anuál hahú hosi implementasaun Estadu Emerjénsia (EE) to’o oras ne’e, tanba UPF kontinua halo patrullamentu hodi prevene movimentu no tranzasaun ilegál iha fronteira. “Iha fulan kotuk osan alimentasaun tarde nune’e Komandu buka dezaraska hodi koordena ho Ministériu balu hodi fó apoiu foos nune’e ami fahe ba Kompañia tolu (3) Maliana, Suai no Oekusi hodi hein osan alimentasaun sai no laiha problema maske orsamentu tarde [...] maske hahán laiha no hamlaha maibé servisu nafatin”, dehan Komandante UPF. Ikus, nia mós nafatin husu ba komunidade sira hotu atu koopera ho parte seguransa hodi prevene tranzasaun no movimentu ilegál iha fronteira.

Dili, 01 Dezembru 2020: Porta-vóz Komandu Polísia Nasionál Timor-Leste Superintendente Xefe Arnaldo de Araújo informa katak, kareta fuzu ida ne’ebé Governu aluga hodi tula ai-hán sesta bázika ba Vikeke baku-fila iha suku Manehaat, postu-administrativu Natarbora, munisípiu Manatutu, rezulta ai-hán hirak ne’e nakfakar ba rai no ema na’in tolu (3) mak kanek. Porta-vóz Komandu PNTL ne’e haktuir katak kareta refere baku-fila ohin (01/12) dadeer tuku 05:30. Kamioneta ne’e tula hela ai-hán sesta bázika hosi Dili atu lori ba munisípiu Vikeke. Arnaldo informa tán, PNTL munisípiu Manatutu to’o kedas iha fatin akontesimentu hodi rekolla informasaun atu hatene saida mak hetan estragus no fatór hosi asidente ne’e.

Dili, 01 Dezembru 2020: Porta-vóz Komandu Polísia Nasionál Timor-Leste (PNTL) Arnaldo de Araújo, ohin (01/12) , liuhosi konferénsia imprensa ne’ebé realiza iha Kuartél Jerál PNTL Kaikoli, Dili, haktuir katak suspeitu inisiál JG ho tinan 54  hosi postu-administrativu Lakluta, munisípiu Vikeke, sunu ai-hán sesta bázika ne’ebé mak Governu distribui tanba nia la satisfáz ho kuantidade sasán sira ne’e. Arnaldo de Araújo kontinua haktuir, hafoin Ministru Koordenadór ba Asuntu Ekonómiku (MKAE) Joaquim Amaral ho autoridade lokál sira iha Lakluta halo tiha lansamentu no distribui apoiu sesta bázika iha sábadu (28/11) ne’e, liu de’it minutu balu mosu kedas insidente sunu ai-hán refere. “suspeitu JG la satisfáz ho kuantidade sasán ne’ebé Governu oferese, tanba ne’e mak nia rega gazolina masa ida ba mina bimoli kaixa ida no sunu ho iskeiru hafoin suspeitu halai”, Arnaldo esplika. Nia hatutan, Membru PNTL ne’ebé mak fó seguransa iha prosesu distribuisaun refere konsega kaptura tiha suspeitu no ohin sei aprezenta ba Ministériu Públiku hodi prosesa ba Tribunál atu halo primeiru interogatóriu.

Dili, 02 Dezembru 2020 – Komisáriu Komisaun Anti Korupsaun (sigla portugés, CAC) Sergio Hornai hateten, lei foun nú. 7/2020 kona-ba Medida Prevensaun no Kombate Korupsaun (sigla portugés, MPCC) sei todan tebes ba servidór Estadu sira atu haknaar-an iha instituisaun públiku wainhira implementa iha 26 Fevereiru 2021, maibé lei refere sei eduka servidór no timoroan sira atu moris ho dignu no ho kosar-been rasik hodi fó folin ba aswa’in lutadór sira ne’ebé sakrifika sira-nia raan no ruin durante luta ba ukun-an. Lia hirak ne’e Komisáriu CAC hato’o iha nia intervensaun, wainhira CAC halo diseminasaun lei MPCC ho tópiku jerál ‘Hasa’e Koñesimentu Ajente Públiku Kona-ba Medida Prevensaun no Kombate Korupsaun’, ba Gabinete Vise Primeiru-Ministru no Ministériu Planeamentu no Ordenamentu Teritóriu, ohin (02/12) iha Kaikoli, Dili. “Lei MPCC ida ne’e todan maibé sei eduka ita atu bele iha konseitu ida hodi bele fó hakat ba iha misaun no vizaun dook ba iha governasaun di’ak liuliu ba iha transparánsia, akuntabilidade, responsabilidade ne’ebé mak hatúr ona iha Lei nú. 7/2020”, Sergio Hornai esplika tán. Nia salienta, lei MPCC sei aplika ba setór públiku no privadu sira atu timoroan iha prátika di’ak no justu tuir prinsípiu legalidade atu hasees servidór povu sira hosi iregularidade.

Dili, 01 Dezembru 2020 – Koordenadór Departamentu Saúde Cruz Vermelha Timor-Leste (CVTL) João Pinto informa katak dala-barak juventude no komunidade sira seidauk iha konsiénsia no seidauk hatene oinsá atu uza sentina públika ho di’ak. João Pinto hato’o problema refere ba Koordenadór Gabinete Apoiu Sosiedade Sivíl (sigla portugés, GASC) Filipe da Costa, wainhira nia halo vizita iha tersa (01/12) ne’e ba sentina públika ne’ebé CVTL konklui ona ninia reabilitasaun, iha Largu Lesidere. Koordenadór GASC responde ba problema refere katak CVTL presiza monta mata-dalan ida hanesan informasaun, edukasaun no komunikasaun atu bele guia komunidade no juventude sira atu oinsá uza sentina públika ho di’ak hodi garante obra ne’e nia sustentabilidade. “Ita-nia sentina públika ne'e tuir padraun tanba ita iha mós espasu ba ema ho defisiénsia hodi asesu ba sentina públika ne'e. Tanba ne'e, apela ba komunidade no juventude atu uza didi'ak fasilidade públiku ba bein-estár sosiál nian”, Filipe hatutan tán. Prosesu konstrusaun sentina públika refere hahú hosi tinan 2019 no finansia hosi Fundu Apoiu Sosiedade Sivíl tinan fiskál 2019 nian.

Aileu, 02 Dezembru 2020 – Sekretáriu Estadu Formasaun Profisionál no Empregu (SEFOPE) Alarico de Rosário hateten, SEFOPE sai hanesan instituisaun xave ne’ebé iha kompeténsia atu promove empregu, hametin merkadu traballu no asegura igualdade jéneru iha merkadu traballu. Alarico hato’o ida ne’e ohin (02/12), wainhira halo abertura ba workshop ho tema ‘Hamutuk ita investe ba esforsu atu hatán, prevene, halibur dadus hodi kombate violénsia hasoru feto, labarik feto no grupu vulnerável seluk’, ne’ebé organiza hosi Gabinete Instesaun Audoria Interina (GIAI), no realiza iha salaun Timor Klaran, munisípiu Aileu. “SEFOPE agora sei elabora rejime jurídiku kona-ba traballadór iha esteriór no SEFOPE sei halo esforsu tomak atu integra perspetiva jéneru inklui determina regra katak iha prosesu rekrutamentu sei ezije aplikasaun minimu 30% hosi feto”, Alarico esplika tán. Nia afirma liután, Timor-Leste nu’udár Estadu independente ida iha devér atu asegura populasaun hotu-hotu hodi bele asesu ba igualdade iha dezenvolvimentu, no partisipa ho igualdade iha prosesu foti desizaun.

Dili, 02 Dezembru 2020 - Koordenadora Jerál Covid-19 Odete da Silva Viegas informa liuhosi konferénsia imprensa katak, kazu pozitivu infetadu Covid-19 foun ida mosu fila-fali iha Timor-Leste ohin (02/12). Sidadaun ne’ebé infetadu ne’e ho sexu mane no idade 35. “Ohin 02 Dezembru 2020 ita hahú iha fali kazu foun ida. Sidadaun ne’ebé mak hetan kazu pozitivu ho sexu mane no idade 35. Nia halo viajen hosi Uganda iha 16 Novembru liuhosi Dubai mai iha Malázia hafoin tama iha Timor-Leste iha 18 Novembru. Sidadaun ne’e hamutuk ho pasajeiru na’in-63 […] Sidadaun ne’e ohin ita sei muda ba iha Vera-Krúz hodi halo observasaun”, informa Odete Viegas. Odete informa tán, totál númeru teste ba Covid-19 ne’ebé Ministériu Saúde Timor-Leste realiza ona mak 14.371 no hein hela rezultadu oras ne’e hamutuk 613. Hafoin kazu foun ida mosu hikas ohin, nune’e totál kumulativu kazu hamutuk 31, rekuperadu 30 no kazu pozitivu ativu ida (1).

Dili, 02 Dezembru 2020 – Hafoin debate tiha durante loron tolu (3) ne’ebé hahú hosi segunda (30/11) ne’e, Parlamentu Nasionál liuhosi sesaun plenária estraordinária ohin (02/12), kontinua halo diskusaun no ikus mai aprova ona Proposta Lei Orsamentu Jerál Estadu (OJE) tinan 2021 iha Jeneralidade ho votu á favór 44, kontra 0 no abstensaun 0, enkuantu Deputadu sira hosi Bankada CNRT la partisipa iha votasaun refere. Primeiru-Ministru Taur Matan Ruak mós hato’o resposta ba Deputadu sira-nia kestaun ne’ebé sira levanta iha sesaun plenária ohin nian hodi dehan, “Primeiru-Ministru lori Governu nia naran hato’o agradesimentu ba Deputadu sira ba kestaun no mós elojiu ne’ebé dirije ba Governu, susesu Governu nian la’os Governu nian mesak. Ne’e susesu Parlamentu no mós Povu Timor Lorosa’e nian”. Sesaun plenária ne’e sei kontinua iha loron sesta (04/12), sei hahú ho diskusaun iha Espesialidade ba Proposta Lei OJE 2021 nian.

Reinu Unidu, 03 Dezembru 2020 - Reinu Unidu sai nu'udar paíz dahuluk ne'ebé autoriza vasina Covid-19 Pfizer/BioNTech nian, nune'e sei lansa no uza vasina ne'e ba dahuluk iha semana oin, CNN haktuir. "Ajudu iha dalan hela", Ministru Saúde Matt Hancock temi ida ne'e wainhira nia halo anúnsiu iha kuarta (02/12) dadeer ne'e, hafoin Reinu Unidu nia reguladór sira fó autorizasaun emerjénsia ba vasina ne'ebé kria hosi Farmásia boot Norte-Amerikanu nian ho naran Pfizer ho nia parseiru alemaun BioNtech. Hosi parte Pfizer dehan, Análize finál ba teste faze datoluk hosi vasina refere hatudu katak 95% nia efikáz iha prevensaun infeksaun, maske ba adultu ne'ebé idade boot liu no la kauza problema sériu ba seguransa nian. Anúnsiu refere signifika katak Reinu Unidu hakat liu tiha ona Estadus Unidus Amérika no Uniaun Europeia iha kompetisaun kona-ba aprova vasina Covid-19.

Dili, 02 Dezembru 2020 – Hafoin proposta lei Orsamentu Jerál Estadu (OJE) 2021 pasa iha Jeneralidade ho votu á favór 44, kontra 0 no abstensaun 0 iha kuarta (02/12) ne'e, iha Parlamentu Nasionál, Xefe Governu Taur Matan Ruak hateten iha nia intervensaun katak, VIII Governu komprometidu atu halo esforsu hodi hariku diskusaun sira iha debate OJE 2021 iha Espesialidade hodi hetan tán aprovasaun hosi Parlamentu Nasionál. “Governu kontinua komprometidu atu halo esforsu hodi hariku diskusaun sira ne’ebé sei tuir mai iha Espesialidade hodi hetan aprovasaun hosi uma-fukun ida ne’e. Tanba ne’e lori VIII Governu Konstitusionál nia naran hakarak dala ida tán agradese ba apoiu tomak ne’ebé hetan hosi distintu no distinta sira hotu hosi Bankada hotu-hotu ba esforsu Governu nian iha aprezentasaun OJE 2021”, dehan Primeiru-Ministru. OJE 2021 nian ho montante dólar amerikanu millaun rihun 1.895, hosi númeru ne’e dólar amerikanu millaun 541 ba kapitál sosiál, dólar amerikanu millaun 475 ba dezenvolvimentu infraestrutura, dólar amerikanu millaun 338 ba dezenvolvimentu ekonómiku, no dólar amerikanu millaun 470 ba konsolida kuadru institusionál. Diskusaun ba proposta OJE 2021 iha Espesialidade sei kontinua iha sesta (04/12) ne'e, tuir planu ne'e iha.

NTT, 03 Dezembru 2020 - Departamentu Saúde provínsia Nusa Tenggara Timur (NTT), Indonézia, ne'ebé iha liña fronteira terestre ho Timor-Leste, rejista tán kazu konfrimadu pozitivu Covid-19 foun hamutuk 24 iha kuarta (02/12) ne'e, nune'e totál kazu konfirmadu iha provínsia refere sa'e ba 1.298 ona, haktuir mídia Kompas Indonézia. "Ohin iha kazu foun 24 tán ne'ebé konfirmadu pozitivu Covid-19 iha NTT", informa Xefe Departamentu Saúde NTT, Meserasi Ataupah, iha kuarta (02/12) ne'e. Nia haktuir tán, kazu foun Covid-19 ho totál 24 ne'e diseminadu iha área tolu NTT nian mak hanesan Sumba Sentrál, Manggarai Oeste no sidade Kupang. Tuir worldometers, to'o oras ne'e kazu pozitivu Covid-19 ne'ebé deteta iha Indonézia hamutuk 549.508, mate 17.199 no rekuperadu 458.880. Timor-Leste mós foin deteta kazu foun iha kuarta ne'e, sidadaun estranjeiru ida pozitivu ba Covid-19, tuir informasaun ne'ebé Ministériu Saúde Timor-Leste anunsia.

Baukau, 17 Dezembru 2020 – Ministru ba Asuntu Parlamentár no Komunikasaun Sosiál (MAPKOMS), Francisco Pereira Jerónimo, ohin (17/12), vizita Rádiu Komunidade Lian Matebian Baukau, ho objetivu atu haree direita kondisaun no situasaun reál kona-ba funsionamentu servisu iha Rádiu Komunidade ne’e. Iha vizita ne’e, hosi parte Rádiu Komunidade refere hato’o sira-nia preokupasaun kona-ba rai ne’ebé Rádiu Komunidade ne’e lokalizada ba, no mós eletrisidade. Sira mós rekomenta ba MAPKOMS atu fó formasaun ba sira-nia Jornalista liuliu lian portugés no kona-ba servisu Tékniku Rádiu tanba durante ne’e sira seidauk hetan formasaun ruma. MAPKOMS responde katak nia anota hela preokupasaun no rekomendasaun hirak ne’e no sei fó solusaun. MAPKOMS esplika tán, kona-ba formasaun ne’e nia ko’alia ona ho parte SEFTEC no iha tinan 2021 sei realiza formasaun ba Jornalista nível munisipál sira.

Dili, 03 Dezembru 2020 – Hafoin debate tiha durante oras balu nia laran ohin (03/12) hamutuk ho Primeiru-Ministru Taur Matan Ruak no membru Governu sira, Parlamentu Nasionál finalmente autoriza Prezidente Repúblika Francisco Guterres Lú Olo atu deklara renovasaun Estadu Emerjénsia (EE) ba daualuk ho votu á favór 46, kontra 0, abstensaun 3 no deputadu na'in-16 mak auzente. “Rezultadu votasaun á favór 46, kontra 0 no abstensaun 3. Nune’e projetu lei ba autorizasaun renovasaun Estadu Emerjénsia Aprovadu”, Prezidente Parlamentu Nasionál Aniceto Guterres deklara, hafoin remata votasaun. Parlamentu Nasionál realiza debate ida ne’e hafoin simu tiha mensajen hosi Prezidente Repúblika iha segunda (30/12) liubá, ne’ebé husu atu autoriza estensaun EE ba daualuk ne’e. Ho aprovasaun ba pedidu estensaun refere, Governu sei implementa EE ba daualuk hahú hosi 04 Dezembru 2020 no sei remata iha 02 Janeiru 2021. Molok ne’e, Konsellu Ministru mak deside hodi propoin ba Prezidente Repúblika atu estende EE ba loron 30 tán, ho razaun katak kazu Covid-19 disemina maka’as iha nasaun viziñu sira hanesan Indonézia no Austrália.

Dili, 02 Dezembru 2020 – Fundasaun Carbon Offset Timor (F-COTI) oferese bolsu estudu ba estudante hamutuk na’in-40, kompostu hosi feto 20 no mane 20 hosi Eskola Sekundária Katólika Dom Basilio do Nascimento Laklubar. Bolsu estudu ne’e kobre mensalidade estudante sira nian durante tinan ida iha tinan eskolár 2020. Serimónia aprezentasaun fundu ba bolsu estudu ida ne’e hala’o iha kuarta (02/12) ne’e iha eskola refere, iha Laklubar, munisípiu Manatutu. Reprezentante F-COTI haktuir, Finansiamentu ba bolsu estudu ida ne’e mai hosi F-COTI nia parseiru Group of Training Northern Territory (GTNT) ne’ebé sai mós hanesan membru ba grupu Friends of Laklubar. Reprezentante GTNT Brooke Hyatt liuhosi video call, hato’o nia mensajen badak ba estudante benefisiáriu sira ba bolsu estudu ne’e katak tenke aproveita tempu hodi estuda ho didi’ak nune’e bele atinje duni mehi ba futuru. Padre Benjamin Fernandes, nu’udar Diretór Eskola Sekundaria Katolika Dom Basilio Lacklubar no reprezentante estudante na’in-40 nian, hato’o agradesimentu kle’an ba GTNT, F-COTI no grupu Friends of Laklubar ba apoiu kontínuo ne’ebé sempre fó ba eskola refere dezde 2011.

Dili, 03 Dezembru 2020 – Provedora Provedoria Direitu Umanu no Justisa (PDHJ) Jesuina Gomes informa katak hahú hosi tinan 2018 to’o 2020 PDHJ rejista keisa hamutuk 5 hosi ema ho defisiénsia. Provedora Jesuina hato’o ida ne’e iha nia diskursu, wainhira partisipa iha serimónia selebrasaun Loron Internasionál ba Ema ho Defisiénsia ne’ebé realiza ohin (03/12), iha CCD, Dili. Jesuina esplika tán, hosi keisa 5 ne’e keisa ida mak taka no haruka ba instituisaun relevante, kazu rua konklui ona nia prosesu investigasaun ho rekomendasaun no sujestaun, kazu ida halo hela monitorizasaun no keisa ida iha hela prosesu Relatóriu Avaliasaun Preliminár (RAP). Jesuina hateten mós ba partisipante sira katak, PDHJ iha kompeténsia atu garante katak ema ho defisiénsia sira bele hetan benefísiu hosi knaar sira ne’ebé PDHJ hala’o, inklui prosesa keisa relasiona ho violasaun ba direitu umanu no boa governasaun hasoru ema ho defisiénsia.

Dili, 03 Dezembru 2020: Primeiru-Ministru Taur Matan Ruak hateten, nesesita tebes atu kontinua asegura Timor-Leste hosi pandemia Covid-19 liuhosi implementasaun Estadu Emerjénsia (EE) hodi bele proteje ema hotu-hotu nia saúde. Taur hato’o ida ne’e ohin (03/12) iha Parlamentu Nasionál, molok Deputadu sira halo votasaun ba proposta estensaun EE ba daualuk nian. “Iha ita-nia rain Timor-Leste grasa, esforsu ita hotu nian konsege identifika kazu hotu-hotu ne’ebé mai hosi rai-li’ur [...]. Maibé tanba virus ne’e seidauk lakon, Governu presiza asegura nafatin mekanizmu vijilánsia epidemiolójika hodi prevé no hamenus posibilidade importasaun virus ne’e [...]. Ba protesaun saúde públika, Governu mai dala ida tán atu husu ba Parlamentu Nasionál atu autoriza estensaun Estadu Emerjénsia ba daualuk hodi taka ita-nia fronteira, interdita entrada hotu-hotu ne’ebé mai, impoin kuarentena obrigatóriu no izola sira ne’ebé iha moras”, Taur dehan. Xefe Governu hatutan, iha EE daualuk ne’e aléin hosi medida prevensaun Covid-19 hanesan distansiamentu sosiál, uza máskara no fase liman, implementa mós multa ba sira ne’ebé tama sai ilegalmente, no limita direitu balu hanesan sirkulasaun. “Ida ne’e só konsege sé ita renova Estadu Emerjénsia”, afirma Taur.

Dili, 03 Dezembru 2020 – Kandidatu João Soares Martins eleitu nu’udar Reitór foun Universidade Nasionál Timor Lorosa’e (UNTL) nian ba tinan lima ne’ebé hahú hosi 2021 to’o 2026, hafoin kompete ho kandidatu Francisco Miguel Martins no Acacio Cardoso Amaral, liuhosi eleisaun ne’ebé realiza ohin (03/12) iha kampuz UNTL Hera, Dili. Iha eleisaun ne’e, João Soares Martins hetan votu sanulu (10) hodi sai nu’udar vensedór, kandidatu Francisco Miguel Martins hetan votu rua (2) no Acacio Cardoso Amaral la hetan votu. “Ha’u-nia prioridade mak atu halo fortalesimentu ba jestaun administrasaun UNTL nian, fortalesimentu misaun UNTL, ensinu, peskiza no servisu komunidade, fortalesimentu servisu ba sentru nasionál investigasaun sientífika, institutu nasionál linguístika sentru formasaun avansada [...] Depois rekursu finanseira ne’e importante ne’ebé UNTL laiha kontrolu maibé ha’u fiar katak Governu sei tau-matan [...] melloria kestaun infraestrutura, kualifika rekursu umanu [...] ita tenke fó mós prioridade ba Graduadu sira [...], reforsa kooperasaun no tau atensaun ba estudante sira”, Reitór Eleitu João Soares Martins hato’o nia prioridade. Ministru Edukasaun, Juventude no Desportu (MEJD) Armindo Maia, iha nia intervensaun hateten, Konsellu Jerál ne’ebé hala’o prosesu eleisaun ne’e ho responsabilidade tomak no transparente. “Espera katak Reitór foun ne’e bele servisu hamutuk ho ita hotu no bele konkretiza mehi ne’ebé nia iha no ita hotu-hotu iha atu lori UNTL ba oin hanesan universidade públika sai povu Timor-Leste nia hakarak katak kualidade [...] parabéns ba UNTL no ba Reitór Eleitu”, dehan Armindo Maia.

Dili, 03 Dezembru 2020 – Reitór eleitu foun Universidade Nasionál Timor Lorosa’e (UNTL) João Soares Martins hateten, nia sei prioritiza investimentu ba Graduadu sira UNTL nian liuliu iha rekrutamentu dosente foun. “Ita tenke fó atensaun prioridade ba ita-nia graduadu sira tanba tenke prepara sira, iha prosesu kauterizasaun, entaun rekrutamentu dosente foun sira talvés di’ak liu ita investe ba ita-nia graduadu sira tanba sira ne’e mak sei kontinua misaun universidade nian”, dehan João Martins ohin (03/12) iha kampus UNTL Hera, hafoin remata eleisaun ba Reitór foun UNTL. Reitór eleitu hatutan, nia sei tau atensaun mós ba estudante sira tanba estudante iha mak universidade ida iha hodi hala’o prosesu aprendizajen.

Dili, 03 Dezembru 2020 – Traballadór Seasonal Worker Program (SWP) na’in hitu (7) ne’ebé la konsege aranka ba Austrália iha kuarta (02/12) ne’e tanba na’in tolu (3) viza saúde inválidu (inglés, expired), na’in tolu (3) seluk sistema hosi aviaun Qantas la akapta sira-nia boarding pass, no na’in ida (1) fali nia la’en mak kansela. Sekretáriu Estadu Formasaun Profisionál no Empregu (SEFOPE) Alarico de Rosário hato’o deklarasaun refere ohin (03/12) iha nia servisu fatin Kaikoli, hodi responde ba Deputada Veneranda Lemos nia intervensaun ne’ebé nia halo iha Parlamentu Nasionál iha kuarta (02/12) ne’e. Totál traballadór ne’ebé atu aranka ba Austrália iha loron refere hamutuk na’in-162 maibé na’in-7 kanseladu, tanba ne’e na’in-155 mak konsege ba ho aviaun Qantas. Nia afirma tán, na’in hirak ne’ebé la konsege ba, la signifika naran la eziste ona iha sistema maibé sira-nia naran sei nafatin iha sistema nune’e nia husu atu labele lakon vontade no nafatin kuidadu saúde atu nune’e ajénsia sira hosi Austrália husu entaun sei bele submete ba.

Dili, 03 Dezembru 2020 – Sekretáriu Estadu Formasaun Profisionál no Empregu (SEFOPE) Alarico de Rosário hateten katak joven sira nee’bé atu ba servisu iha Austrália ne’e la halo juramentu ba Partidu Kmanek Haburas Unidade Nasionál Timoroan (KHUNTO) tanba SEFOPE nunka diskrimina joven timoroan sira. Alarico informa ida ne’e ohin (03/12) iha nia knaar fatin Kaikoli, Dili, hodi responde ba Deputada Veneranda Lemos ne’ebé kestiona wainhira nia halo intervensaun iha kuarta (02/12) ne’e iha Parlamentu Nasionál. “Joven ne’ebé atu ba iha Austrália halo juramentu ba Partidu KHUNTO ne’e la loos, tanba SEFOPE nunka halo diskriminasaun ba joven timoroan hotu. Ida ne’ebé mak tuir teste pasa ona no naran tama iha sistema, nia iha direitu tomak atu bele ba servisu iha Austrália”, deklara Alarico. Nia esplika tán, Governu Timor-Leste liuhosi SEFOPE fasilita de’it hodi halo komunikasaun ba ajénsia hosi Austrália. Naran ne’ebé tama ona iha sistema sei haruka ba Austrália no ajénsia sira hosi ne’ebá mak hili no fó kontratu mai.

Dili, 03 Dezembru 2020 – Gabinete Apoiu Atividade Kónjuge Prezidente Repúblika (sigla portugés GAAC-PR) fó treinamentu ba inan-feto sira iha suku Madohi, postu-administrativu Dom Aleixo, Dili, kona-ba kulinária prepara ai-hán lokál no mós jestaun finanseira. Treinamentu ne’e hala’o durante loron rua (2) hahú hosi 02 to’o 03 Dezembru 2020, no hetan partisipasaun máximu hosi inan-feto sira kuaze liu na’in-50 hosi postu-administrativu refere. Fernanda dos Reis Soares hosi suku Komoro afirma katak treinamentu ba loron 2 ne’e importante tebes ba inan-feto sira atu nune’e bele iha esperiénsia kle’an liután kona-ba oinsá jere orsamentu no prepara ai-hán produtu lokál Timor-Leste ba família, turista lokál no internasionál. Xefe Suku Madohi Bernardino de Cristo ‘Teki Timur’ reprezenta autoridade postu-administrativu Dom Aleixo no lori komunidade nia naran agradese ba GAAC-PR hodi dehan, “ha’u sente treinamentu ne’e di’ak tanba ba oin bele iha rezultadu ne’ebé pozitivu ba inan-feto sira. Tanba ne’e ba oin tenke aplika iha ita-nia família no ita-nia suku, maske tempu uitoan maibé importante mak tenke hatene no prátika”. Treinamentu refere molok ne’e Gabinete hala’o tiha ona iha fatin seluk hanesan iha Manatutu, Likisá, Maliana no Atauru. Tanba ne’e, ba oin GAAC-PR sei hala’o formasaun hanesan ba fatin sira iha estrada ibun nune’e inan-feto sira bele hatene liután oinsá prepara ai-hán lokál ba vizitante.

Dili, 03 Dezembru 2020: Primeiru-Ministru (PM) Taur Matan Ruak halo klarifikasaun katak kazu joven sira asalta nia Espoza Isabel Ferreira nia kareta ne’ebé akontese iha kuarta (02/12) madrugada ne’e tanba joven sira ho kondisaun lanu no sira la’os hosi PM nia área hela-fatin. Taur klarifika ida ne’e iha kinta (03/12) ne’e iha Parlamentu Nasionál, tanba Deputadu Cornelio Gama ‘L7’ lamenta ho aktu asaltu refere, wainhira sira debate kona-ba pedidu renovasaun estadu emerjénsia. “Ha’u hanoin kazu ne’e tanba alin sira ne’ebé aborda, baku kareta, ne’e tanba lanu la’os baibain, no joven sira hosi fatin seluk ba iha ne’ebá lanu, la’os bairu ami nian”, dehan Taur. Taur mós haktuir katak nia Espoza atu ba partisipa iha misa, no hetan asaltu hosi joven sira ho kondisaun lanu. Tanba ne’e, kondutór alarma nune’e seguransa sira alarma mós ba polísia. “Maibé ha’u husu deskulpa barak, espera katak kazu ida ne’e labele perturba, ita hotu hanoin katak ne’e buat ruma ne’ebé organizadu ne’e la loos, ne’e simplesmente tanba joven ne’e lanu no polísia tau-matan hela ba ida ne’e”, Taur konklui.

Dili, 04 Dezembru 2020 – Prezidente Repúblika Francisco Guterres Lú Olo, liuhosi mensajen divulgadu, dekreta Estadu Emerjénsia (EE) daualuk ba loron 30 tán ne’ebé abranje teritóriu Timor-Leste, hahú hosi ohin (04/12) tuku 00:00 no sei termina iha 23:59 iha 02 Janeiru 2021. EE ida ne’e sei parsialmente suspende direitu ba sirkulasaun internasionál, liberdade sirkulasaun no fixasaun rezidénsia ba kualkér pontu iha teritóriu nasionál no direitu ba rezidénsia. Autoridade públika kompetente sei impoin restrisaun nesesária ba redusaun risku hada’et nian, no ezekuta medida prevensaun no kombate epidemia ida ne’e. Prezidente Repúblika dekreta EE daualuk ne’e, hafoin iha kinta (03/12) ne’e Parlamentu Nasionál fó autorizasaun ba renovasaun EE, ho votu á favór 46, kontra 0 no abstensaun 3.

Manufahi, 03 Dezembru 2020 – Família Proklamadór saudozu Francisco Xavier do Amaral hamutuk ho autoridade nasionál no lokál inklui komunidade sira, ohin (03/12), realiza serimónia lansamentu ba distribuisaun dahuluk livru biografia no istória moris Proklamadór Xavier nian iha postu-administrativu Turiscai, munisípiu Manufahi. Iha serimónia lansamentu ba distribuisaun livru ne’e, Diretór Esterna Komunikasaun no Advokasia Sentru Nasionál Chega (sigla portugés CNC) Gaudencio Sousa hatutan Prezidente Repúblika Francisco Guterres Lú Olo nia mensajen ba partisipante sira katak, nu’udar sidadaun tenke buka hateten no deskobre istória luta Timor-Leste nian iha pasadu. “Timor-Leste labele nega katak saudozu Francisco Xavier do Amaral pertense mós ba pasadu, nu’udar figura istóriu ba povu Timor-Leste”, Prezidente Repúblika temi iha nia mensajen ne’ebé Gaudencio lee. Aniceto Guro-Berteni Neves nu’udar peskizadór no hakerek-na’in ba livru biografia no istória moris Francisco Xavier do Amaral hateten, prosesu peskiza hodi hakerek livru ne’e gasta tempu durante tinan rua nia laran, no rekolla informasaun sira hosi líder istóriku sira ne’ebé sai sasin hanesan Mari Alkatiri, José Ramos Horta, Abilio Araújo, Kay Rala Xanana Gusmão, José Luis Guterres no seluk tán. Afonso Sarmento ho kódiku ‘Dadulas’, nu’udar família hosi saudosu Xavier hateten, nia agradese ba parte hotu-hotu liuliu ba peskizadór no hakerek-na’in ne’ebé konsege hakerek ona livru Xavier nian.

Dili, 04 Dezembru 2020 – Totál kazu moras HIV/SIDA ne’ebé rejistadu iha Timor-Leste hahú hosi tinan 2003 to’o fulan Setembru tinan 2020 hamutuk 1.256. Hosi totál refere ema na’in-148 mak mate ona, tanba ne’e kazu infetadu HIV/SIDA ativu daudauk ne’e iha 1,108. Informasaun refere hato’o hosi Sekretáriu Ezekutivu Komisaun Nasionál Kombate HIV/SIDA Atanazio de Jesus ohin (04/12) iha nia knaar fatin Pantai Kelapa, Dili. Atanazio hatutan, hosi totál kazu ne’e maioria detetadu iha munisípiu Dili no tuir fali mak Bobonaru. “Kazu ida ne’e mós maioria iha munisípiu Dili depois segundu mak iha munisípiu Bobonaru, terseiru iha munisípiu Kovalima, kuartu iha Oekusi no kintu iha Baukau”, Atanazio haktuir. Nia mós hateten katak kada tinan kazu moras HIV/SIDA sempre aumenta no ida ne’e halo Timor-Leste iha ameasa nia laran. “agora ba oin ami hakarak implementa halo edukasaun família ne’e sai maka’as liután, no implementa kondom ba ema ne’ebé iha grupu risku”, Sekretáriu Ezekutivu ne’e haktuir. Tanba ne’e, nia hato’o mensajen ba populasaun timoroan tomak atu hasees-an hosi hahalok risku ba HIV/SIDA liuliu sexu livre no ransu livre.

Dili, 04 Dezembru 2020 – Komandu Polísia Nasionál Timor-Leste (PNTL) munisípiu Dili Euclides Belo husu ba sidadaun hotu-hotu iha munisípiu Dili atu harii prezépiu dook metru lima (5) hosi estrada, no labele konsume bebida alkólika no toka múzika la’os natál nian iha prezépiu. Euclides Belo hato’o ida ne’e ohin (04/12) iha nia knaar fatin Kaikoli, Dili, relasiona ho fulan Dezembru ne’ebé halo sidadaun sira harii prezépiu hodi hein selebrasaun loron natál nian. “Komandu PNTL munisípiu Dili iha hela konkordánsia ho parte Igreja [...] prezépiu halo tenke dook metru lima (5) hosi estrada [...] prezépiu la’os fatin atu konsume bebida alkólika no toka múzika sira ne’ebé mak la’os natál nian. Volume toka múzika nian mós tenke kontrola para depois labele implika ba ema seluk”. Euclides mos hateten katak PNTL bandu sidadaun sira atu importa no fa’an fugeti ilegál. “Espera katak sarani katólika iha Dili ne’e sei kumpri regra ne’e. Sira ne’ebé la kumpri, ami sei foti medida”, Euclides konklui.

Dili, 04 Dezembru 2020 – Espoza Prezidente Repúblika Cidalia Nobre Guterres apela ba Estadu atu fó atensaun liu ba formasaun hodi hasa’e manorin sira-nia koñesimentu no fó atensaun mós ba infraestrutura nesesáriu atu kualifika edukasaun. Cidalia Guterres hato’o apelu ne’e ohin (04/12), wainhira partisipa iha serimónia inaugurasaun edifísiu foun ensinu pre-eskolár Santa Teresinha do Menino Jesus, iha Bedois, Dili, hodi asina mós plaka. Espoza Prezidente Repúblika enfatiza katak Estadu tenke kualifika edukasaun ne’ebé ekitativu no inkluzivu hodi promove oportunidade ba aprendizajen durante moris tomak ba ema hotu-hotu. Nia husu mós ba manorin sira atu implementa programa zero toleránsia ba violénsia iha eskola. Ikus, Espoza Prezidente Repúblika kongratula no agradese ba inisiativa Diretór Eskola Padre Alberty Franco Morato, manorin no estudante sira-nia família ba esforsu tomak hodi kria edifísiu pre-eskolár foun ne’e.

Dili, 04 Dezembru 2020 – Ministru Koordenadór ba Asuntu Ekonómiku (MKAE) Joaquim Amaral, hamutuk ho Ministru Turizmu, Komérsiu no Indústria (MTKI) José Lucas da Silva, no membru Governu sira seluk tán, ohin (04/12) ofisialmente halo ona lansamentu ba apoiu sesta bázika iha munisípiu Dili ho modelu voucher, iha CCD, Dili. MKAE hateten, ho lansamentu ne’e komunidade sira iha Dili hahú ohin simu ona Sesta Bázika liuhosi voucher. Komunidade sira sei bele hetan voucher refere iha loje ne’ebé identifikadu no troka kedas ho produtu sira ne’ebé alista ona. Komunidade hosi aldeia tolu (3) mak hahú simu ona iha loja tolu hanesan, komunidade aldeia Metin III simu iha W4 Timor-Plaza, aldeia Moris Foun simu iha Supermerkadu Leader no aldeia Beto Tasi simu iha Dili Mart. Serimónia lansamentu ne’e partisipa mós hosi Vise Ministru Komérsiu no Indústria Domingos Lopes Antunes, Vise Ministra Turizmu Komunitária no Kulturál Inácia Teixeira, Prezidente Kámara Komérsiu no Indústria Timor-Leste (sigla portugés CCI-TL) Oscar Lima, no Reprezentante World Food Program (WFP) Dageng Liu.

Dili, 04 Dezembru 2020 – Debate proposta lei Orsamentu Jerál Estadu (OJE) tinan 2021 iha Espesialidade ne’ebé realiza ba loron dahuluk ohin (04/12), Parlamentu Nasionál aprova proposta orsamentu verba iha Gabinete Primeiru-Ministru nian hamutuk dólar amerikanu rihun 300, ne’ebé atu uza hodi hahú harii monumentu ba Proklamadór Saudozu Francisco Xavier do Amaral nian. Monumentu ne’e sei harii iha saudozu nia rain moris-fatin postu-administrativu Turiskai, munisípiu Manufahi, hodi fó onra ba nia dedikasaun iha luta ba independénsia nasionál. Monumentu ne’e mós nu’udar aspirasaun komunidade Turiskai nian ne’ebé husu Governu atu harii iha nia moris-fatin, nune’e sira bele presta omenajen wainhira selebra loron istóriku ka nasionál ruma. Verba ba harii monumentu Saudozu Proklamadór ne’e tau uluk iha OJE 2020 maibé xumba tiha, nune’e reorsamenta fila-fali iha OJE 2021 no pasa duni.

Dili, 04 Dezembru 2020 - Maske ema balu haree katak apoiu sesta bázika ne'e la sufisiente ka ema balu sente la satisfáz ho ai-hán ne'ebé Governu oferese, Xefe suku Bebonuk Serafim Macedo husu atu komunidade sira presiza agradese tanba Governu bele realiza programa ida ne'e iha momentu ne'ebé Timor-Leste enfrenta mós pandemia Covid-19. Xefe suku Bebonuk hato'o ida ne'e ohin (04/12) iha supermerkadu W-Four, iha Bebonuk, wainhira nia halo observasaun ba komunidade hosi aldeia Metin III ne'ebé ba simu ai-hán sesta bázika uza voucher iha supermerkadu refere. “Ba komunidade sira, hanesan ita sente buat ne’ebé mak fornese hosi Governu dalaruma ita balu haree katak sufisiente no balu haree la sufisiente [...] maske ita sente buat ne'e la satisfáz ka la di'ak maibé saida mak Governu halo ne'e katak buat hotu ne'e tuir ida ne'ebé mak Governu halo estudu ne'ebé loloos [...] Ita mós tenke agradese katak Governu iha situasaun ida ne'e maske ita hasoru hela Covid-19 bele fó apoiu", Serafim hateten. Xefe suku ne'e haktuir tán, apoiu refere Governu fó atu bele sustenta netik komunidade ba fulan ida ka rua nia laran. Molok komunidade sira ba simu, iha loron ne'ebé hanesan,  Governu halo uluk lansamentu ba apoiu sesta bázika ho modelu voucher, iha CCD, Dili.

Vatikanu, 17 Dezembru 2020 - Líder Igreja Katólika, ne'ebé nu'udar mós Xefe Estadu Vatikanu, Papa Francisco, iha kinta (17/12) ne'e halo aniversáriu ba dala-84. Igreja Katólika nia líder ne'e moris iha nasaun Arjentina, iha 17 Dezembru 1936, no baptizadu ho naran kompletu Jorge Mario Bergoglio. Ba selebrasaun Papa Francisco nia aniversáriu ba dala-84 ne'e, nia hetan kongratulasaun no orasaun hosi komunidade internasionál sira. Diretór Sala Imprensa Santa Sé, Matteo Bruni, informa katak Papa Francisco pasa nia loron aniversáriu ne'e ho hakmatek no simples iha orasaun. Nia hatutan, iha loron refere Papa Francisco mós halo karidade fahe ai-hán ba populasaun sira. "Nia (Papa Francisco) sempre lori ita-nia matan hateke ba Maromak ne'ebé prezente hela ho ema kbiit-laek sira," dehan Bruni.

Dili, 07 Dezembru 2020 – Iha serimónia inaugurasaun memoriál 07 Dezembru 1975 ne’ebé realiza iha segunda (07/12) ne’e, iha ponte-kais, Dili, Prezidente Repúblika hateten liuhosi nia mensajen katak, saudozu Francisco Borja da Costa nu’udar aswa’in ida ne’ebé sai autór ba poezia revolusionáriu lubuk ida hodi hamanas no habrani povu Timor-Leste nia espíritu atu hamriik no luta ba ukun rasik-an. “Ninia poezia balu, ‘Ei Foho Ramelau’, ‘Kadalak suli mutuk’ no inu nasionál ‘Pátria Pátria’, ne’ebé nakfilak ba múzika ne’ebé ita hotu kanta hodi hamanas espíritu luta nian no hametin unidade nasionál tinan ba tinan iha rai-laran no rai-li’ur”, hatutan Prezidente Repúblika iha nia mensajen. Prezidente Repúblika dehan tán katak, Francisco Borja nia beioan Nur Tiago Borja da Costa mós oras ne’e la’o tuir hela nia ain-fatin iha área poezia.

Dili, 07 Dezembru 2020 – iha ámbitu komemorasaun loron memória 7 Dezembru 1975 ne’ebé realiza iha segunda (07/12) ne’e iha Ponte-kais, Dili, Centro Nacional Chega! (CNC) halo mós lansamentu ba Memoriál 7 Dezembru 1975. Prezidente Repúblika Francisco Guterres Lú Olo, liuhosi mensajen ne’ebé nia hato’o iha loron komemorasaun no lansamentu memoriál ne’e hateten, ho memoriál ne’ebé foin lansa hatudu katak Estadu dignifika aswa’in membru Komité Sentrál FRETILIN (sigla portugés CCF) na’in rua (2). Saudozu Francisco Borja da Costa no saudoza Rosa Muki Bonaparte. “Fatin ida ne’e sei tama iha roteiru turismu istóriku Timor-Leste nian. Vizitante sira sei aprende no koñese hosi fatin ida ne’e ita-nia istória luta libertasaun nasional. Sei lori jerasaun timoroan hotu atu haree ba kotuk no valoriza hotu-hotu ne’ebé fakar raan iha ne’e no iha fatin sira seluk durante tinan 24”, Prezidente Repúblika haktuir tán. Hafoin lansamentu, membru Governu no partisipante sira iha serimónia ne’e lori mós ai-funan no lilin hodi ba kari no sunu ba Erói sira iha tasi-ibun ne'ebé sai hanesan fatin masakre.

Dili, 04 Dezembru 2020 – Diretór Sentru Solidariedade Sosiál Munisípiu Ermera (SSSME), Fernando Ramos husu ba Governu atu tau-matan ba defisiente minoridade sira liuhosi apoiu subsídiu ruma. Diretór SSSME hato’o ida ne’e, iha sexta (04/12) ne’e, wainhira hamutuk ho nia ekipa hodi reprezenta Ministériu Solidariedade Sosiál no Inkluzaun (MSSI), fó apoiu foos ba defisiente ka grupu vulnerável sira iha munisípiu Ermera. “hakarak fó hanoin nafatin no rekomenda ba Governu liuhosi MSSI atu haree to’ok mekanizmu ida ne’ebé mak di’ak hodi defisiente sira ne’ebé mak ho minoridade bele hetan netik subsídiu ruma hosi Governu”, Diretór Fernando dehan. Fernando mós hateten, iha prosesu atendimentu sosiál ne’e ekipa SSSME rasik mós hasoru difikuldade ne’ebé liga ba ema ho defisiénsia minoridade, no ida ne’e hanesan obstákulu ka servisu boot ida ba SSSME.

Dili, 05 Dezembru 2020 – Proposta Orsamentu Jerál Estadu (OJE) 2021 ne’ebé prevé ho montante $7.623.000 ba Sekretaria Estadu Kooperativa (SEKOOP) aprovadu iha Parlamentu Nasonál iha sábadu (05/12) ne’e, líder máximu SEKOOP Elizario Ferreira afirma katak orsamentu refere sei uza hodi finansia programa prioridade haat (4). Elizario hato’o ida ne’e iha loron ne’ebé hanesan, wainhira fó pose ba membru Kooperativa Krédiku Union Estrela Leorema, iha postu-administrativu Bazartete, munisípiu Likisá, hodi la partisipa iha debate OJE 2021 iha Parlamentu Nasionál. Nia esplika iha Bazartete katak, programa prioridade dahuluk mak, formasaun no edukasaun kona-ba kooperativa inklui formasaun kualifikasaun ba formadór sira; kriasaun kooperativa kréditu ida (1) iha kada postu-administrativu, kooperativa produsaun mínimu rua (2) iha kada suku no; kooperativa ba joven atu oinsá mak joven sira bele partisipa iha vida kooperativa no kontribui ba dezenvolvimentu iha nível lokál. Elizário mós agradese ba Parlamentu Nasionál ne’ebé aprova ona proposta OJE 2021 nian ba SEKOOP ho votu á favór 41, kontra no abstensaun laiha.

Xina, 08 Dezembru 2020 – Xina liuhosi nia espasunave Chang’e 5 nia misaun hodi sa’e ba fulan ne’ebé separa hosi asendente iha Sentru Kontrolu Aeroespasiál Pekím (sigla inglés BACC), Xina, iha domingu (6/12) ne’e, atu foti amostra fatuk iha fulan, Chang’e 5 mós iha tán misaun ketak ida mak harii bandeira Xina nian iha fulan, haktuir mídia Space ohin (8/12). “Maske ida ne’e nu’udar bandeira mean mihis ho fitun lima de’it, maibé nia hatudu teknolojia ne’ebé aas tebes hosi Xina”, dehan Ma Wei ne’ebé nu’udar Komandante Projetu harii bandeira iha fulan, liuhosi CCTV. Xina nia bandeira ne’ebé harii iha fulan ne’e jeralmente halo ho materiál ne’ebé hanesan ho bandeira baibain. Maibé, materiál hirak ne’e selesionadu liuhosi teste atu bandeira ne’e bele mantéin firme no koloridu iha espasu siderál. Molok ne’e, Xina lori tiha ona nia bandeira liuhosi Chang’e 3 no Chang’e 4 maibé bandeira ne’e formada ho hakerek de’it.

Dili, 08 Dezembru 2020 –Ministériu Turizmu, Komérsiu no Indústria (MTKI) Timor-Leste hala’o enkontru virtuál ho Komunidade Ekonómika ASEAN (sigla inglés AEC) durante loron tolu (3) ne’ebé hahú iha loron 07 to’o 09 Dezembru 2020, iha edifísiu Ministériu Negósiu Estranjeiru no Kooperasaun (MNEK). Loron dahuluk hosi enkontru ne’e loke direitamente hosi Vise Ministru MTKI Domingos Antunes. Enkontru ne’ebé tama ona ba loron daruak ohin (08/12), ekipa Task Force hosi MTKI halo aprezentasaun ba AEC kona-ba tópiku balu ne’ebé relasiona ho área komérsiu, indústria no servisu. Enkontru refere koordena no organiza hosi Diresaun Jerál Asuntu ASEAN MNEK nian, ho objetivu atu kompleta liután informasaun ba relatóriu avaliasaun ne’ebé prepara hosi ADB no ASEC kona-ba Timor-Leste nia implikasaun wainhira adere ba ASEAN tuir akordu ekonómika sira.

Korea Norte, 08 Dezembru 2020 – Líder supremu Korea Norte, Kim Jong-un, haruka forsa sira ezekuta mane ida ho idade 50 ho maneira tiru mate tanba nia hatama sasán sub-subar liuhosi fronteira entre Korea Norte no Xina, inklui kontra mós regra kuarentena nian, tuir informasaun ne’ebé CNN Indonézia fó sai ohin (08/12). Jornál NZ Herald haktuir, sidadaun Korea Norte ne’e ezekutadu ho maneira tiru mate iha 28 Novembru liubá. Prosesu ezekusaun ne’e halo iha públiku no asiste hosi populasaun sira. Kim halo ida ne’e atu hata’uk populasaun seluk hodi labele kontra regra prevensaun Covid-19. Kim Jong-un mós haruka forsa sira iha fronteira atu tiru mate sé de’it mak hakbesik-an ba área fronteiriza ho Xina sein esepsaun.

Dili, 09 Dezembru 2020 – Prezidente Repúblika (PR) Francisco Guterres Lú Olo hateten, Líder sira ne’ebé luta iha tempu rezisténsia maioria mak simu edukasaun no formasaun hosi eskola katólika sira. PR temi ida ne’e liuhosi nia mensajen ne’ebé Xefe Casa Civil Francisco Maria de Vasconcelos hato’o iha tersa (08/12) ne’e, iha ámbitu misa hodi selebra aniversáriu Dioseze Dili nian ba dala-80, iha katedrál Dili. “Hosi eskola katólika sira, hahú hosi ensinu pré-primáriu to’o fali eskola profesór katekista, eskola profesór postu Eng. Canto Resende, no hosi Koléjiu São José Dare, Koléjiu Santu António Lahane, Eskola Arte no Ofísiu, Koléjiu Imaculada da Conceição no Koléjiu Nuno Alvares iha Soibada, Koléjiu Santa Isabel iha Manatuto, no Koléjiu Santa Terezinha iha Vikeke, no mós hosi Semináriu sira mak maioria timoroan sai matenek-na’in iha área oioin. Liuhosi instituisaun sira ne’e mak maioria líder sira iha rezisténsia timorense simu edukasaun no mós formasaun kona-ba morál no étika”, dehan PR iha nia mensajen. Nia haktuir tán, eskola katólika sira ne’e kontribui maka’as ba ema sira ne’ebé hala’o knaar iha órgaun Estadu nian, entidade públika no privada, no mós iha fatin seluk. “Nune’e ita tenke hahii knaar igreja katólika nian iha área edukasaun no mós iha formasaun karáter ema Timor nian”, PR salienta.

Dili, 09 Dezembru 2020 – Konsellu Ministru hala’o reuniaun ohin (09/12) iha palásiu Governu, no halo aprovasaun ba projetu dekretu-lei kona-ba insentivu finanseiru estraordináriu ba suku sira, ne’ebé aprezenta hosi Ministru Administrasaun Estatál (MAE) Miguel Pereira. Projetu dekretu-lei ne’e kria ho objetivu atu atribui kompensasaun finanseira ida ba suku sira, ba sira-nia lideransa komunitária, no mós ba pesoál ne’ebé mak hala’o servisu iha preparasaun no implementasaun ba programa asisténsia governamentál sira. Ho kompensasaun finanseira ne’e, Governu hakarak rekoñese pesoál sira ne’ebé hala’o knaar hodi apoia implementasaun programa governamentál liuliu ‘Subsídiu Uma-kain’ ne’ebé mak remata ona, no programa ‘Sesta Bázika’ ne’ebé daudauk ne’e iha hela faze ezekusaun.

Dili, 08 Dezembru 2020 – Prezidente Repúblika Francisco Guterres Lú Olo informa katak nia iha esperansa atu halo vizita ofisiál ba Vatikanu hodi hasoru malu direitamente ho Papa Francisco. Lú Olo hato’o ida ne’e liuhosi nia mensajen ne’ebé Xefe Casa Civil Francisco Maria de Vasconcelos lee, iha tersa (08/12) ne’e, wainhira Igreja halo misa hodi selebra aniversáriu Dioseze Dili nian ba dala-80, iha Katedrál Dili. “Ha’u hein katak iha ha’u-nia mandatu, ha’u bele vizita Vatikanu no hasoru malu ho Amu Papa Francisco ne’ebé ha’u admira”, dehan Prezidente Repúblika iha nia mensajen ne’e. Iha mensajen ne’e temi mós katak Prezidente Repúblika konvida ona Papa Francisco atu vizita Timor-Leste, nune’e nia espera mós katak Papa Francisco nia vizita mai Timor-Leste sei akontese iha tempu badak. Kona-ba vizita ba Vatikanu, Xefe Estadu haktuir iha mensajen refere katak, iha tinan kotuk nia iha intensaun atu vizita Vatikanu no hasoru Papa Francisco, maibé tanba razaun polítika, viajen ne’e la konsege halo.

Dili, 09 Dezembru 2020 – Ministru ba Asuntu Parlamentár no Komunikasaun Sosiál Francisco Martins da Costa Jerónimo, ohin (09/12) iha Gabinete MAPKOMS, asina kontratu kona-ba programa Naroman ba Suku ho suku Dato-tolu hosi postu-administrativu Fohorém, munisípiu Kovalima, no suku Lisa-dila hosi Maubara, Likisá. Objetivu hosi asina kontratu refere mak nu’udar kontinuasaun ba implementasaun programa Naroman ba Suku ne’ebé lansa tiha ona iha tinan kotuk, hodi nafatin fó apoiu atu halo instalasaun ekipamentu sira ba sentru formasaun suku no formasaun bázika kona-ba Sidadaun no Jornalizmu, Jestaun Organiza Komunidade, Jestaun Sentru Informasaun no Biblioteka Komunitária iha suku rua ne’e. Iha serimónia asinatura ne’e, MAPKOMS husu ba Xefe suku sira atu uza ho di’ak osan Estadu nian ne’ebé hetan ona liuhosi asina kontratu ne’e. “Ita hotu-hotu tenke servisu ho responsabilidade. Saida mak ita halo hatudu ba ema katak ida ne’e mak ami halo”, Governante ne’e salienta.

Dili, 09 Dezembru 2020 – Ekipa Espesialista Anti Korupsaun (EAK) ne’ebé lidera hosi Komisáriu Adjuntu Komisaun Anti Korupsaun (sigla portugés CAC) ba Asuntu Prevensaun no Sensibilizasaun Luis de Oliveira Sampaio, ohin (09/12), halo intervensaun hodi prende batar no modo ne’ebé sira identifika katak fuhuk no dodok ona, no hapara obrigatoriamente distribuisaun ai-hán Sesta Bázika iha supermerkadu Dili Mart, Kumoro, Dili. Ekipa EAK deskobre katak kompañia Dili Mart fahe batar-musan ho koto fuhuk inklui modo dodok, nune’e la merese atu fahe ba populasaun hodi konsumu. Iha intervensaun ba distribuisaun ai-hán iha Dili Mart ne’e, Komisáriu Adjuntu CAC Luis de Oliveira hateten, ekipa EAK la permite atu kompañia Dili Mart kontinua fahi ai-hán Sesta Bázika nian tanba ai-hán fuhuk no dodok ne’e merese atu hodi fó hán fahi. “Ami aviza tiha ona maibé sira lakohi hadi’a. Entaun ami hapara no lori sasán sira ne’e ba no halo prosesu investigasaun tuir mai,” Luis Sampaio hatutan. Komisáriu Adjuntu CAC ne’e dehan tán katak molok ne’e ekipa deskobre kazu ne’ebé hanesan iha Hera, Metinaru no Likisá maibé kompañia no autoridade kompetente la hadi’a.

Dili, 09 Dezembru 2020 – Embaixadór Nova Zelándia Philip Hewitt ohin (09/12) kolleta modo ne’ebé grupu agrikultór Madai Malus-hún prodúz iha aldeia Kotalala, suku Letefoho, postu-administrativu Same, munisípiu Manufahi. Embaixadór kolleta Madai Malus-hún nia produsaun modo ne’e, wainhira nia halo vizita hodi hasoru malu ho grupu agrikultór sira ne’ebé hetan ona fini no fasilidade agríkola hosi Governu Nova Zelándia ne’ebé oferese ba grupu neen (6) iha munisípiu refere liuhosi programa ‘Ai-hán Di’ak ba Moris Di’ak’. Philip Hewitt hateten, apoiu hirak ne’ebé Governu Nova Zelándia hamutuk ho parseiru fundasaun Hadeer fó ba grupu agrikultór sira ne’e ho objetivu atu bele tulun komunidade sira hodi hadi’a ekonomia família nian. Koordenadór grupu agrikultór Madai Malus-hún Joni Noronha hateten katak, nia sente orgullu ho apoiu ne’ebé sira hetan, tanba sira bele prodúz ona modo hodi fa’an iha merkadu atu hadi’a sira-nia moris nu’udar to’os-na’in.

Dili, 09 Dezembru 2020: Timor-Leste konklui enkontru virtuál ho Komunidade Ekonómika ASEAN (sigla inglés AEC) durante loron tolu (3), hahú hosi 07 to’o 09 Dezembru 2020, ne’ebé ho objetivu atu kompleta liután informasaun ba relatóriu kona-ba Timor-Leste nia implikasaun wainhira adere ba ASEAN tuir akordu ekonómiku. Sesaun ba loron ikus (09/12) hosi enkontru ne’ebé hala’o iha edifísiu Ministériu Negósiu Estranjeiru no Kooperasaun (MNEK) ne’e, Timor-Leste partilla informasaun kona-ba nasaun nia esforsu sira iha dezenvolvimentu rekursu umanu no empreza mikro ki’ik no médiu sira. Konkluzaun hosi enkontru virtuál ne’e mak nu’udar pasu importante ida ba Timor-Leste nia progresu ba adezaun. Timor-Leste toma nota ona ba komentáriu no sujestaun sira hosi maluk sira iha ASEAN no sei servisu lalais liután hodi haree ba pasu tuir mai.

Dili, 10 Dezembru 2020 – Komisaun Anti Korupsaun (sigla portugés CAC) lori Estadu Timor-Leste nia naran, servisu hamutuk ho Komisaun  Nasionál Eleisaun (sigla portugés CNE), ohin (09/12), komemora Loron Mundiál Kontra Korupsaun ne’ebé monu iha 09 Dezembru tuir deklarasaun hosi Organizasaun Nasaun Unidu (ONU), ho realizasaun semináriu ida ho nia tema ‘Hasa’e Koñesimentu Ajente Públiku Kona-ba Lei Medida Prevensaun no Kombate Korupsaun (sigla portugés MPCC)’, iha edifísiu CNE, Kolmera, Dili. Komisáriu CAC Sergio Hornai iha nia intervensaun hateten, timoroan sira-nia luta kontra korupsaun sei iha dalan klaran no naruk tebes. “Tanba ida ne’e, iha biban ida ne’e iha loron mundiál anti korupsaun nian CAC bolu ita hotu. Mai ita hametin ita nia fileira hodi tulun instituisaun Estadu nian”, Komisáriu Sergio Hatutan. Sergio mós nafatin husu ba Estadu atu rigór no prudente maske Timor-Leste iha situasaun ida difísil atu asegura prosedimentu sira hotu, hodi labele fó impaktu ba integridade Estadu nian.

Dili, 10 Dezembru 2020 – Negosiante Miguel Moniz ho idade 62, fa’an produtu lokál iha merkadu sira iha Dili laran durante tinan sanulu hodi selu nia oan sira ba eskola no hodi sustenta ninia família uma laran. Miguel hateten katak nia hahú halo negósiu iha 2002 iha Merkadu Lama, hafoin muda ba merkadu Kumoro no ohin loron halo negósiu iha merkadu Taibesi.  “Hau fa’an sasan hahú iha 2002 iha Merkadu Llama depois muda ba merkadu Komoro, hafoin 2006 mai iha merkadu Taibesi” dehan Miguel ba jornalista Timor News iha Merkadu Taibesi (09/12). Produtu lokál ne’ebé negosiante ne’e fa’an mak hanesan fehuk, talas, señoura, koto-nurak no li’is. Produtu sira ne’e mai hotu hosi munisípiu. Negosiante ne’e hatutan tán katak durante tinan haat nia halo negósiu iha merkadu Taibesi, loron ida nia konsege hetan rendimentu másimu $20,00 no mínimu $10,00. Wainhira iha produtu balun ne’ebé ema la sosa no aat tiha de’it, produtu sira ne’e soe tiha de’it ba lixu. Mezmu hetan de’it rendimentu entre $10,00 to’o $20,00 kada loron, rendimentu ne’e sufisiente ba ninia família. Miguel Moniz, maihosi munisípiu Bobonaru, postu Bobonaru, suku Kolimau no agora dadaun hela iha merkadu Taibesi hamutuk ho nia Feen no nia  oan nain rua, feto ida no mane ida.

Dili, 14 Dezembru 2020 – Liuhosi programa Bolsu Estudu ba públiku no ba funsionáriu públiku, Fundu Dezenvolvimentu Kapitál Umanu (sigla portugés FDCH) finansia ona bolseiru hamutuk na’in-5.266 hahú hosi FDCH nia ezisténsia iha tinan 2011, no to’o oras ne’e bolseiru sira ne’ebé sei ativu mak purvolta hamutuk1.151. Hosi totál 5.266, pursentu 80 (80%) mak mai hosi funsionáriu públiku ne’ebé sai nu’udar benefisiáriu, tuir informasaun ne’ebé Diretora Ezekuta FDCH Leila Cárceres dos Santos hato’o, ohin (14/12) iha nia knaar-fatin edifísiu Númeru 5, Palásiu Governu, Dili. “Maioria investimentu ne’e ba liu iha ministériu. Entaun ministériu mak propoin nia rekursu sira atu bele kapasita tán liuhosi bolsu estudu”, Leila akresenta. Nia esplika, bolseiru sira ne’ebé finansia hosi FDCH maioria hala’o sira-nia estudu iha de’it Timor-Leste ho totál 1.666, no barak liu mak estuda iha Universidade Nasionál Timor Lorosa’e (UNTL). Hafoin maioria hala’o estudu iha Timor-Leste, tuir fali mak iha Indonézia no Portugál. Bolsu estudu ne’ebé FDCH finansia, Leila dehan tán, ba nível estudu hahú hosi Diploma to’o Doutoramentu. Ikus liu, nia husu ba bolseiru sira ne’ebé finansia hosi FDCH atu tenke aproveita oportunidade ne’ebé iha, tanba Governu nia investimentu iha bolsu estudu ne’e ho hanoin ida katak benefisiáriu sira bele kontribui hikas ba nasaun.

Dili, 14 Dezembru 2020 – Iha serimónia hasa’e bandeira ne’ebé realiza ohin (14/12) iha Administrasaun munisípiu Manufahi, Administradór munisípiu Manufahi Arantes Isaac Sarmento, iha diskursu, nia husu ba funsionáriu públiku feto no mane atu tenke respeita malu iha servisu fatin, hodi labele hamosu hahalok selingkuh. Nia ameasa mós atu hasai funsionáriu públiku ne’ebé pratika hahalok selingkuh iha servisu fatin. “Nu’udar Administradór iha Manufahi, sei la fó apresiasaun ba funsionáriu públiku ne’ebé selingkuh iha servisu fatin. La hatudu profisionalizmu hanesan funsionáriu públiku iha sosiedade hodi serví povu no rai ida ne’e, di’ak liu hasai tiha hosi funsionáriu públiku [...]. Funsionáriu feto tenke respeita mane no mane tenke respeita feto iha servisu fatin,” Arantes enfatiza. Nia hateten tán, funsionáriu públiku tenke hatudu ezemplu di’ak atu bele hetan avaliasaun di’ak liu tán.

Dili, 14 Dezembru 2020 – Reprezentante Vatikanu iha Timor-Leste, Munseñor Marco Sprizzi ho nia ekipa, ohin (14/12), hasoru malu ho Vise Ministru Interiór Antonio Armindo iha nia Gabinete, iha Dili, hodi husu Ministériu Interiór nia apoiu atu bele asegura konkordata vistu ba Misionáriu Katóliku sira ne’ebé hala’o sira-nia misaun iha Timor-Leste, tuir konkordata vistu ne’ebé Santa Sé asina ona ho Governu Timor-Leste. Asesór prinsipál Vise Ministru nian, José Turquel informa, Reprezentante Vatikanu husu atu Governu Timor-Leste fó vistu refere ho longu prazu ba Misionáriu Katóliku sira iha Timor-Leste. “Santa Sé koloka kestaun (konkordata vistu)  ida ne’e no (sira husu) sé bele karik ita bele konkorda konkordata ne’e hodi fó vistu ba Misionáriu sira ho longu prazu, hanesan ba tinan tolu ka lima”, José Turquel informa. Nia hatutan, kona-ba kestaun konkordata vistu ne’e laiha problema, hotu-hotu ho espíritu atu haree ba misaun servisu entre timoroan ho Santa Sé. Konkordata vistu ne’e, GMN haktuir, Governu Timor-Leste liuhosi Eiz Primeiru-Ministru Rui Maria de Araújo, asina tiha ona ho Sekretáriu Estadu Vatikanu Pietro Parolin, iha fulan Jullu tinan 2015 liubá.

Dili, 18 Dezembru 2020 - Ekipa Provedoria ba Direitu Umanu no Justisa (sigla portugés PDHJ) halo monitorizasaun ba prosesu pagamentu ba idozu sira ohin (18/12) iha BNCTL, Dili, no nota katak kliente sira maioria kontra regra prevensaun Covid-19 ne'ebé Governu implementa iha Estadu Emerjénsia (EE) daualuk ne'e, hanesan sira la kumpre distánsia fíziku, la fase-liman no la uza máskara. Ekipa PDHJ mós haree katak Autoridade BNCTL sira la halo preparasaun kona-ba meiu prevensaun Covid-19 nian, no BNCTL rasik la kumpre regra prevensaun Covid-19. Haree ba situasaun ne'e, PDHJ sujere ba autoridade BNCTL atu hadi'a sistema distribuisaun subsídiu ba idozu sira, hodi bele obedese ba regra prevensaun Covid-19.

Dili, 15 Dezembru 2020 – Programa Nasaun Unidu ba Dezenvolvimentu (sigla inglés UNDP) Timor-Leste halo kolaborasaun ho Péritu sira hosi Facebook, hodi fó formasaun ba jornalista sira iha Timor-Leste durante loron sorin, ne’ebé realiza ohin (15/12), iha Otél Timor, Dili, ho tema ‘Improving Online Journalists in Timor-Leste’. Formasaun ne'e realiza liuhosi meiu virtuál uza aplikasaun Zoom no ho objetivu atu kapasita jornalista sira hodi bele uza mídia sosiál Facebook ho seguru no hodi jornalista sira bele hatudu prátika ne'ebé di'ak liu iha ne'ebá. Péritu sira hosi Facebook esplika matéria sira hanesan konta Facebook nia seguransa no privasidade bázika, denunsiasaun konta falsifikadu, prevene asédiu online, desinformasaun no hate speech, no mós kona-ba feramenta seluk tán ne’ebé disponível iha Facebook. Xefe Unidade Governasaun Demokrátika UNDP Timor-Leste, Youngchan KIM, hateten katak mídia no jornalizmu ne'ebé independente, diversu no profisionál mak nu’udar baze ba governasaun di’ak liuliu iha era internet no mídia sosiál ohin loron. “Tanba ne’e, UNDP haksolok hodi kolabora ho Facebook atu fornese treinamentu ida ne’e ba jornalista iha Timor-Leste,” Nia hatutan. Formasaun ne’e partisipa hosi jornalista hamutuk liu na’in-45 hosi mídia sira iha Timor-Leste inklui jornalista nain-2 hosi Timor News.

Baukau, 14 Dezembru 2020 – Prezidénsia Repúblika realiza espozisaun no festivál ai-hán iha munisípiu Baukau, ne’ebé hahú ohin (14/12), hodi promove produtu lokál munisípiu nian, nune’e mós hodi hein Prezidente Repúblika Francisco Guterres Lú Olo nia vizita ba munisípiu refere iha loron 16 to’o 18 fulan Dezembru tinan ida ne’e.  Iha eventu espozisaun no festivál ne’e, grupu produtivu hamutuk 20 hosi kada postu-administrativu iha munisípiu Baukau mak aprezenta tipu produtu lokál hamutuk 25, ne’ebé kompostu hosi produtu agrikultura, produsaun mina-nú, sabaun, tais, roupa no artezenatu. Prezidente Autoridade Munisipál Baukau, António Guterres, agredese ba Prezidénsia Repúblika tanba realiza ona eventu refere, no nia mós husu ba Komisaun Organizadora atu aproveita eventu ida ne’e hodi identifika valór no kompetitividade hosi produtu lokál sira ne’ebé grupu sira aprezenta. “Nune’e, iha futuru ita bele kompete iha merkadu internasionál, liuhosi partisipasaun iha espozisaun internasionál sira ne’ebé Timor-Leste partisipa hanesan Expo Dubai”, Nia hatutan. Prezidente Repúblika molok ne’e vizita uluk ona munisípiu Ermera iha fulan Novembru liubá, hodi observa direita kondisaun no situasaun komunidade sira nian.

Dili, 15 Dezembru 2020 - Ministru ba Asuntu Kombatente Libertasaun Nasionál (MAKLN), Júlio da Costa Meta Mali, informa katak ho Orsamentu Jerál Estadu (OJE) ba tinan 2021 ne’ebé pasa ona iha finál globál iha Parlamentu Nasionál, Governu liuhosi MAKLN sei kontinua fali prosesu verifikasaun ba dadus kombatente sira nian ne'ebé rejistadu iha tinan 2009 maibé paradu tiha tanba kestaun orsamentu. Ministru hato'o lia hirak ne'e hafoin hasoru malu ho Prezidente Repúblika Francisco Guterres Lú Olo, ohin (15/12), iha palásiu prezidensiál, Aitarak laran, Dili. Ministru hatutan tán katak hosi kombatente rihun-atus-ida-rua-nulu (120.000) ne’ebé rejista iha tinan 2009, to'o ohin loron MAKLN foin mak konsege verifika dadus hamutuk rihun-sanulu-resin-haat (14.000). Verifikasaun ba dadus rejistu kombatente libertasaun nasionál ne’ebé hala’o iha tinan 2009 paradu kauza hosi OJE ba tinan 2020 ne'ebé xumba iha Parlamentu Nasionál iha Janeiru 2020 liubá.

Dili, 15 Dezembru 2020 – Governu Xina liuhosi nia Embaixadór iha Timor-Leste, Xiao Jianguo, entrega apoiu finanseiru ho valór dólar amerikanu rihun 15 ($15.000) ba Gabinete Apoiu Atividade Kónjuge Prezidente Repúblika (sigla portugés GAAC-PR), ne’ebé simu direita hosi Espoza Prezidente Repúblika Cidalia Nobre Mouzinho Guterres, ohin (15/12) iha palásiu prezidensiál Nicolau Lobato, Dili. Objetivu hosi apoiu ida ne’e mak hodi fó kbiit ba Espoza GAAC-PR atu kontinua hala’o servisu sosiál sira hanesan kombate mal nutrisaun, asisténsia ba ema kbiit-laek sira, kampaña kontra violénsia doméstika no fó formasaun ba grupu feto vulnerável sira, tuir informasaun ne’ebé mídia GAAC-PR divulga. GAAC-PR haktuir tán, ida ne’e nu’udar parte hosi Governu Xina nia kompromisu katak sei fó apoiu dólar amerikanu rihun 150 ($150.000) ba Timor-Leste hosi tinan 2018 to’o 2020.

Dili, 15 Dezembru 2020 – Diretór Klínika Bairu-Pité Inácio dos Santos informa katak kada fulan pasiente hamutuk rihun haat (4.000) resin mak ba halo tratamentu ka konsulta iha klínika Bairu-Pité, maibé númeru ne’e menus uitoan iha períodu estadu emerjénsia dahuluk no daruak nian liubá tanba Covid-19 mosu. Hosi totál pasiente ne’ebé ba halo tratamentu, nia esplika, númeru pasiente ho moras infeksaun respiratóriu mak aas liu, no tuir fali mak moras kulit. “Infeksaun respiratóriu nia kauza mak hosi rai-rahun, fuma sigaru no bee-moos laiha hodi hamoos uma-laran”, Diretór Inácio akresenta tán, ohin (15/12) iha nia knaar-fatin klínika Bairu-Pité, Dili. Nia esplika liután, hafoin moras rua ne’e, tuir fali mak pasiente ho mal nutrisaun, tee-been no diareia. Moras diareia aumenta maka’as iha tempu udan, no pasiente ho moras refere maioria mak labarik ho idade 5 mai kraik.

Dili, 17 Dezembru 2020 – Benefisiáriu Sesta Bázika ho inisiál JBS hateten katak nia la satisfáz ho sasán ne’ebé sira simu hanesan batar-ikis no batar-uut tanba sira loro-loron hán hela, maibé Governu mai fó tán batar-ikis no batar-uut. Tanba ne’e, nia prefere Governu atu troka fali ho sasán seluk, tuir informasaun ne’ebé Provedoria ba Direitu Umanu no Justisa (sigla portugés PDHJ) divulga ohin (17/12). Inisiál JBS hato’o nia lamentasaun ida ne’e ba ekipa PDHJ ne’ebé halo monitorizasaun ba prosesu distribuisaun Sesta Bázika iha suku Klakuk, postu-administrativu Fatuberliu, munisípiu Manufahi. JBS haktuir tán, nia iha dúvida ho Governu nia programa Sesta Bázika ne’e. “Povu loro-loron hán hela batar ho fore maibé (Governu) fó nafatin batar ho fore. Prefere atu troka fali ba sasán sira ne’ebé durante ne’e (ami) laiha kbiit atu sosa,” nia akresenta. Nia dehan tán, ba simu sasán Sesta Bázika ne’e mós sei selu fali tán transporte hodi tula sasán, no prosesu distribuisaun la organizadu tanba dudu malu hodi kontra tán regra distánsia sosiál ne’ebé hamosu risku tebes atu disemina moras Covid-19.

Dili, 17 Dezembru 2020: Xefe Governu Taur Matan Ruak diskute ho Sekretáriu Estadu Protesaun Sivíl (SEPS) Joaquim Gusmão, ohin (17/12), iha palásiu Governu, relasiona ho SEPS nia preparasaun hodi hasoru risku hosi fenomena La-Nina ne’ebé karik mosu hodi rezulta dezastre balu. “Primeiru-Ministru mak bolu ha’u mai atu bele fó orientasaun balu liuliu primeiru kona-ba preparasaun SEPS nian hodi hasoru fenomena La-nina. Tanba ne’e, S.E. Primeiru-Ministru hato’o nia preokupasaun karik ne’e akontese ita bele responde lalais ba situasaun ne’e ho di’ak”, dehan SEPS Joaquim Gusmão. SEPS mós alerta ona ba populasaun iha fulan Outubru liubá katak Timor-Leste bele sai alvu hosi fenomena La-Nina ne’ebé sei hamosu udan  no anin maka’as, no seluk tán ne’ebé bele kauza dezastre balu. Google News haktuir, fenomena ne’e posivelmente sei akontese iha semana ikus tinan 2020 nian no semana dahuluk tinan 2021 nian.

Manufahi, 18 Dezembru 2020 - Administradór munisípiu Manufahi Arantes Isaac Sarmento, hamutuk ho autoridade lokál sira seluk, funsionáriu públiku inklui sosiedade sivíl, ohin (18/12), halo lansamentu kuda ai-oan hanesan ai-kásia ho abakate iha estrada ibun sira hodi hafutar sidade Same ne'ebé nu'udar kapitál munisípiu Manufahi. Administradór Arantes hateten, Administrasaun Munisipál aproveita tempu udan ida ne'e hodi realiza programa kuda ai-kásia ho abakate iha estrada ibun iha sidade Same, ho intensaun hodi hafutar kapitál munisípiu Manufahi nian ne'e sai matak liután, no fó mós mahon ba komunidade iha tempu bai-loro. Xefe aldeia no estudante balu, hato'o sira-nia sentimentu haksolok no apresia ho programa kuda ai-oan ne'e tanba bele hadi'a ambiente sidade nian. "Hanesan jerasaun foun apresia ho programa kuda ai-oan dia ne'e, bele proteje meiu ambiente no hafutar di'ak liután sidade Same hodi sai sidade ne'ebé furak liu iha futuru," dehan estudante estajiáriu hosi Universidade da Paz, Santiago dos Reis. Ai-oan hirak ne'ebé autoridade sira kuda ne'e prepara hosi Servisu Agrikultura munisípiu Manufahi, no sei realiza programa refere iha kada loron sexta hodi halo mós limpeza.

Dili, 18 Dezembru 2020 - Sekretáriu Estadu Ambiente Demétrio de Carvalho informa katak ema hamutuk rihun ualu (8.000) resin mak envolve iha homan ka prodúz bote hamutuk rihun atus ida (100.000) resin ne'ebé uza hodi distribui ai-hán Sesta Bázika ba komunidade. Demétrio hato'o ida ne'e, ohin (18/12) iha palásiu Governu, hafoin atualiza tiha progresu ezekusaun Orsamentu 2020 Sekretaria Estadu Ambiente nian ba Primeiru-Ministru Taur Matan Ruak. "Atualiza informasaun ba servisu ninian prinsipalmente ita-boot sira hatene fim do ano (kona-ba) ezekusaun Orsamentu 2020 ninian [...]. Informa mós ba Primeiru-Ministru (kona-ba) envolvimentu Sekretaria Estadu Ambiente ninian iha Ezekusaun Sesta Bázika espesialmente akizasaun ba bote [...]. Populasaun sira prodúz bote ne'ebé nia benefísiu direita ba produtór bote sira ema besik rihun ualu resin mak envolve no ita halibur ona bote rihun atus ida resin," informa Demétrio. Aléin hosi bote, Demétrio informa mós katak Sekretaria Estadu Ambiente distribui mós pasta verde ne'ebé oras ne'e uza iha programa Sesta Bázika hamutuk ho bote.

Dili, 18 Dezembru 2020 - Ministru Defeza (MD) Filomeno Paixão de Jesus hateten katak ohin loron tenke fó ona oportunidade ba feto hodi bele okupa pozisaun ka fatin importante sira iha sosiedade nia leet, tanba feto barak mós mak sai nu'udar vítima iha tempu okupasaun. MD Filomeno dehan ida ne'e ohin (18/12), wainhira nia halo abertura ba semináriu ida ne'ebé Ministériu Defeza realiza ho tema 'Papél Feto iha Ministériu Defeza no F-FDTL iha Implementasaun Rezolusaun Konsellu Seguransa Nasaun Unidu Feto 1325, Paz no Seguransa', iha Dili. "Tanba ne’e tenke hapara ona diskriminasaun ba feto, tenke fó nafatin apoiu no motivasaun nune’e bele dezenvolve di’ak liután feto sira, nune’e feto mós bele barani foti desizaun," nia akresenta tán. Semináriu ne'e hetan partisipasaun hosi Prezidente Afama Cidalia Mesquita Ximenes, Reprezentante Sekretaria Estadu Igualdade no Inkluzaun, Reprezentante ONG Lokál Feto nian, no mós estudante sira hosi Universidade Nasionál Timor Lorosa'e no Universidade da Paz.

Manufahi, 18 Dezembru 2020 – Ministériu Solidariedade Sosiál no Inkluzaun (MSSI) liuhosi Diresaun Nasionál ba Promosaun no Protesaun Direitu Ema ho Defisiénsia, halo sensibilizasaun ba estudante Institutu Politékniku Betanu (IPB), kona-ba Polítika Nasionál ba Ema ho Defisiénsia, iha sexta (18/12) ne’e iha edifísiu IPB, munisípiu Manufahi. Sensibilizasaun ne’e ho objetivu atu estudante sira iha nível universitáriu bele intende di’ak liután kona-ba sira-nia devér no responsabilidade ba asuntu defisiente, hodi labele esklui ema ho defisiénsia maibé tenke envolve defisiente sira iha programa no atividade hotu-hotu ne’ebé liga ba área edukasaun, saúde, polítika no seluk tán, atu ema ho defisiénsia bele hetan protesaun no promosaun hodi bele hamutuk dezenvolve Timor-Leste. Hosi parte MSSI mós husu ba estudante sira atu hatutan informasaun no koñesimentu ne’ebé sira hetan ona ba komunidade sira atu komunidade sira mós bele tau konsiderasaun ba asuntu defisiénsia. Ekipa MSSI ne’ebé hala’o sensibilizasaun ne’e mak hanesan, Diretór Nasionál ba Promosaun no Protesaun Direitu Ema ho Defisiénsia Mateus da Silva, hamutuk ho nia Xefe Departamentu Silvia Verdiál, no sira seluk tán.

Baukau, 18 Dezembru 2020 – Prezidente Repúblika Francisco Guterres Lú Olo, hamutuk ho nia espoza Cidalia Nobre Guterres, no mós membru Governu balu, iha sexta (18/12) ne’e, kuda ai-kameli oan hamutuk 100 iha Sentru Dezenvolvimentu Komunitáriu (sigla portugés CDC) ne’ebé nu’udar fatin formasaun ba joven sira ne’ebé hakarak hala’o moris hanesan agrikultór profisionál, iha Baukau. “Buat ida ne’ebé ita hahú ohin, dalaruma, prontu, ema ruma hateten ida ne’e laiha folin. Maibé kuandu nia komesa fó isin ona, mak ema bele fó iis dehan katak buat ne’e vale duni,” dehan Prezidente Repúblika hafoin remata kuda ai-kameli oan. Iha atividade ne’e, Prezidente Repúblika mós distribui ai-kameli oan hamutuk sanulu (10) ba FALINTIL-Forsa Defeza Timor-Leste (F-FDTL) Komponente Terestre Baukau. Atividade kuda ai-oan ne’e hanesan inisiativa protesaun ba meiu ambiente no kompromisu hosi Prezidente Repúblika, hodi promove dezenvolvimentu sustentável,k liuhosi kampaña nasionál ‘Sidadaun Ida, Ai-Oan Ida’ ne’ebé lansa iha inísiu 2019.

Dili, 18 Dezembru 2020 – Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo, hamutuk ho Sekretáriu Estadu ba Komunikasaun Sosiál (SEKOMS) Merício dos Reis Akara, iha sexta (18/12) ne’e, iha salaun apuramentu nasionál CNE Dili, halo atribuisaun sertifikadu ba formandu hamutuk atus ida (100) resin ne’ebé tuir formasaun iha Sentru Formasaun Téknika iha Komunikasaun (sigla portugés CEFTEC). Formandu hirak ne’e mai hosi nível nasionál no munisípiu, no tuir formasaun iha unidade oioin mak hanesan multimédia, formasaun televizaun, formasaun rádiu no hakerek imprensa. “Ohin ita-boot sira bele konklui ona ita-boot sira-nia kursu ho di’ak no ho kontente tanba sertifikadu ne’ebé rekoñese ita-boot sira hanesan ema ne’ebé la’os ona hanesan antes [...]. Sertifikadu ne’ebé ita-boot sira iha sertifikadu ne’e mós serve atu bele aplika iha ita-boot sira-nia kareira profisionál wainhira ita-boot sira tuir teste ruma”, MAPKOMS hateten iha nia intervensaun molok atribui sertifikadu. Iha fatin hanesan, SEKOMS hateten iha nia intervensaun katak, nia sente haksolok tanba hahú hosi 2016 to’o 2020 CEFTEC prodúz ona formandu hamutuk 642. Iha 2020 formandu hamutuk 188 mak tuir formasaun ho unidade formasaun 6, no prodúz tán ona formandu 100 resin.

Dili, 18 Dezembru 2020 – Vise Ministra Turizmu Komunitáriu no Kulturál (MTKK) Inácia Teixeia, iha sexta (18/12) ne’e, realiza sorumutuk ida hodi halo introdusaun ba autoridade lokál no komunidade iha suku Uailili, munisípiu Baukau, kona-ba programa Turizmu Komunitáriu nian ne’ebé planeadu ona atu realiza iha suku refere iha tinan oin bazeia ba sítiu turístiku ne’ebé identifikadu ona. Iha sorumutuk ne’e Vise MTKK hateten, Uailili hanesan suku pilotu ba implementasaun programa turizmu komunitáriu ne’ebé bele sai nu’udar modelu ba munisípiu Baukau no ba fatin sira seluk iha teritóriu Timor-Leste. Inácia Teixeira mós esplika kona-ba vantajen hosi dezenvolvimentu turizmu komunitáriu, atu komunidade rasik mak tenke halo desizaun ba implementasaun turizmu komunitáriu no sai na’in ba atividade sira hotu liga ho turizmu, nune’e fó benefísiu ba sira-nia ekonomia loro-loron no mós hatama rendimentu ba Estadu. Xefe suku Uailili Hernanio de Jesus  Ribeiro, iha enkontru ne’e esplika kona-ba lokalizasaun suku Uailili ne’ebé sai mós hanesan sentru ba Fatumaka, no apresia tebes ho programa Governu nian liuhosi Ministériu Turizmu Komérsiu no Indústria atu dezenvolve turizmu komunitáriu iha sira-nia suku.

Manufahi, 19 Dezembru 2020 – Asosiasaun Futeból Manufahi (AFM) halo abertura ba torneiu taxa Futeból juveníl sub-16 ne’ebé envolve klube hamutuk 17, iha sábadu (19/12) ne’e, iha estádiu futeból Ailuli Same, munisípiu Manufahi. Hosi klube 17 ne’e AFM fahe ba grupu haat. Eziste klube haat iha kada grupu A, B no C, no klube lima mak iha grupu D. Iha diskursu, Prezidente AFM Arão Noe Amaral agradese ba Federasaun Futeból Timor-Leste (FFTL) tanba fó ona apoiu finanseiru ho montante dólar amerikanu rihun lima ($5.000) ba AFM hodi realiza torneiu ne’e. Administradór munisípiu Manufahi, Arantes Isaac Sarmento, iha diskursu, nia husu ba jogadór sira atu hatudu kualidade profisionál iha jogu hodi prepara-an atu sai futebolista di’ak iha Manufahi no Timor-Leste. Iha jogu dahuluk ba abertura ne’e, klube ho naran Nusen joga kontra klube Teravy, no rezultadu ikus, klube Nusen manán ho golu 2 no klube Teravy golu 1. Kompetisaun ne’e realiza iha semana ida dala rua, no joga iha loron sábadu no domingu iha tempu loro-kraik.

Dili, 18 Dezembru 2020 – Governu Austrália prontu fó apoiu nafatin iha futuru ba Timor-Leste iha área oioin inklui mós ba kbiit-laek sira liuhosi Ministériu Solidariedade Sosiál no Inkluzaun (MSSI) Timor-Leste, tuir afirmasaun ne’ebé Embaixadór Austrália iha Timor-Leste, Peter Roberts hato’o iha sexta (18/12) ne’e, hafoin hasoru malu ho Ministra MSSI Armanda Berta dos Santos, iha edifísiu MSSI Kaikoli, Dili, hodi ko’alia kona-ba kooperasaun entre Timor-Leste no Austrália ne’ebé la’o durante ne’e. “Tinan ida ne'e Governu Austrália apoia iha área oioin, inklui mós apoiu tékniku pagamentu subsídiu ba umakain sira ne'ebé relasiona ho Pandemia Covid-19, no mós kontinua servisu nafatin ho MSSI iha área bolsa da mãe. Espera katak iha tinan oin bele hametin liután kooperasaun iha área hirak ne'ebé hala'o ona,” Embaixadór Peter akresenta. Ministra Armanda iha okaziaun ne’e, lori Governu Timor-Leste nia naran hodi hato’o agradesimentu ba Governu Austrália ne’ebé durante ne’e apoia ona Governu Timor-Leste iha área oioin. “Espera katak ho sorumutuk ohin bele hametin liután kooperasaun ne'ebé di’ak entre nasaun rua. Ba futuru Governu Austrália iha komitmentu atu apoia nafatin MSSI, liuliu iha área hirak ne'ebé hala'o ona,” Ministra Armanda salienta.

Dili, 21 Dezembru 2020 – Konsellu Ministru aprova projetu rezolusaun Governu nian kona-ba nomeasaun Prezidente Autoridade Munisipál foun ba munisípiu tolu, mak hanesan Olivio Freitas nu’udar Prezidente Autoridade Munisipál Baukau, Domingos Savio nu’udar Prezidente Autoridade Munisipál Lautém, no Januário Soares nu’udar Prezidente Autoridade Munisipál Vikeke. Projetu rezolusaun ne’e hetan aprovasaun hafoin aprezenta hosi Ministru Administrasaun Estatál Miguel Pereira de Carvalho, ohin (21/12) iha reuniaun ne’ebé Konsellu Ministru hala’o iha palásiu Governu, Dili. Prezidente Autoridade Munisipál foun ba munisípiu tolu ne’e sei hala’o sira-nia knaar iha rejime komisaun servisu nian, no ba períodu tinan lima (5) ne’ebé sei sura hosi loron simu pose.

Dili, 21 Dezembru 2020 – Liuhosi enkontru ne’ebé Konsellu Ministru realiza ohin (21/12) iha palásiu Governu Dili, Governu delibera ona atu propoin ba Prezidente Repúblika Francisco Guterres Lú Olo, kona-ba renovasaun Estadu Emerjénsia (EE) ba dasiak tán ho durasaun loron tolunulu (30). Governu deside halo proposta ida ne’e tanba haree ba evolusaun hosi situasaun epidemiolójika no proliferasaun ba kazu rejistadu sira hosi kontájiu Covid-19 nian iha nível rejionál no mós munidál. Ne’e duni, Governu propoin atu renova EE ba dasiak hodi evita no neutraliza risku sira hosi propagasaun Covid-19, nune’e bele proteje saúde públika no iha kbiit atu hatán ba Sistema Nasionál Saúde nian.

Dili, 19 Dezembru 2020 – Universidade da Paz prodúz tán Graduadu ho nível Pós-graduasaun ba dala-IV hamutuk na’in-13 no Lisensiatura ba dala-XIV hamutuk na’in-737, ne’ebé kompostu hosi fakuldade Siénsia Sosiál no Umanu, fakuldade Saúde Públika no fakuldade Enjeñaria. Serimónia graduasaun ne’e hala’o ohin (19/12) iha salaun UNPAZ, ho tema ‘Liuhosi Reforma no Kualidade Ita Sai Umanu Ida Ne’ebé Kreativu no Inovativu iha Situasaun Surtu Covid-19’. Iha diskursu, Reitór UNPAZ Adolmando Soares Amaral husu ba Graduadu sira atu labele lakon sira-nia morál no responsabilidade ba instituisaun UNPAZ wainhira sira fila hikas ba sosiedade. “sai antigu alunu tenke iha responsabilidade no morál atu manán fiar hosi inan-aman hodi haruka oan sira mai iha fatin ne’e, mak Universidade da Paz tenke halo reforma, hodi hadi’a sistema no kuríkulu investe rekursu umanu no fasilidade sira iha Universidade da Paz”, Reitór UNPAZ salienta. Reprezentante Inan-Aman hosi Graduadu sira, João da Silva, agradese ba Reitór UNPAZ ho nia estrutura tomak no Dosente sira hotu ne’ebé transmite ona siénsia ba Graduadu sira hodi sai hanesan bukae ida ba sira atu hatutan iha Sosiedade.

Manufahi, 04 Janeiru 2020 – Komandante Polísia Nasionál Timor-Leste (PNTL) munisípiu Manufahi, Superintendente Joni Viana das Regras, ohin (04/01) informa iha nia knaar-fatin, Manufahi katak, akontese konfrontu entre joven sira iha kinta (31/12/2020) madrugada, iha aldeia Uma-ferik, suku Uma-berloik, postu-administrativu Alas, tanba joven sira hosi aldeia Tahu-been movimenta ho motorizada kanu resin hodi halo barullu ba to’o iha aldeia Uma-ferik, nune’e mosu kedas konfrontu entre joven sira. Nia hatutan, hosi konfrontu ne’e rezulta uma neen (6) no motorizada hitu (7) hetan estragus, kioske ida (1) no motorizada ida (1) hetan sunu. Konfrontu ne’e rezulta mós joven na’in lima (5) hetan kanek. Joni Viana informa tán katak, iha loron refere akontese mós konfrontu entre joven sira iha postu-administrativu Same tanba joven sira halo asaun ne’ebé hanesan katak movimenta ho motorizada kanu resin, no parte Polísia ba halo atuasaun maibé mosu fali kontra atake hosi joven sira hasoru membru Polísia no rezulta Polísia ida (1) hetan kanek todan no kareta Polísia nian ida mós hetan estragus todan tanba joven sira tuda. Kazu hirak ne’e, nia hatutan, PNTL Manufahi kaptura ona autór sira no submete ona ba primeira interogatóriu iha Tribunál Distritál Suai.

Dili, 04 Janeiru 2020 – Komandante Polísia Nasionál Timor-Leste (PNTL) munisípiu Manufahi, Superintendente Joni Viana das Regras informa ohin (04/01) iha nia knaar-fatin iha Manufahi katak, hahú hosi fulan Janeiru to’o Dezembru tinan 2020 PNTL Manufahi rejista kazu krime ho totál hamutuk haatnulu resin neen (46) no kazu asidente tráfiku hamutuk ruanulu resin sia (29). Nia esplika, totál númeru krime 46 ne’ebé akontese iha Manufahi iha 2020 nia laran ne’e kompostu hosi violénsia doméstika iha kazu sanulu resin haat (14), kazu ofensa integridade simples iha sanulu resin rua (12), asaltu seksuál iha haat (4), no iha mós tipu kazu krime seluk tán. Enkuantu kazu asidente tráfiku 29 ne’e, iha sanulu resin hitu (17) mak rezolvidu liuhosi akordu entre vítima ho suspeitu no kazu sanulu resin ida (11) mak prosesa ba tribunál. Hosi totál kazu asidente tráfiku 29 ne’e rezulta mós ema ida (1) mate.

Dili, 04 Janeiru 2021 – Koordenadora Jerál Covid-19 Odete da Silva Viegas informa liuhosi konferénsia imprensa ne’ebé realiza iha Palácio das Cinzas ohin (04/01) katak, mosu tán kazu foun Covid-19 tolu (3), no iha mós pasiente na’in neen (6) ne’ebé rekuperadu ona. Nia esplika, pasiente foun Covid-19 na’in tolu ne’ebé pozitivu ne’e ho sexu mane hotu, no sira mai iha Timor-Leste hosi Malázia iha loron 21 no 22 fulan Dezembru tinan kotuk. Relasiona ho pasiente hirak ne’ebé rekuperadu ona Odete hateten katak sira alta ona hosi izolamentu Vera-krúz no Ministériu Saúde entrega ona ba sira-nia família. Tanba ne’e, pasiente pozitivu Covid-19 ne’ebé baixa hela oras ne’e hamutuk na’in sanulu resin rua (12).

Dili, 04 Janeiru 2021 – Ministra Saúde Odete Freitas Belo ho Vise Ministru Saúde Bonifácio Mau Coli dos Reis, hasoru malu ba dahuluk ho Reprezentante Organizasaun Mundiál ba Saúde (OMS) foun iha Timor-Leste, Arvind Mathur, ohin (04/01) iha Palácio das Cinzas, Dili, hodi aprezenta programa sira ne’ebé mak liga ho servisu Ministériu Saúde nian ba Reprezentante OMS foun ne’e. “Ohin ita aprezenta de’it saida mak ita-nia dezafiu no preokupasaun liuliu pandemia globál Covid-19 nian ne’e, maibé iha mós programa seluk ne’ebé mak ita seidauk hato’o iha biban ida ne’e tanba enkontru dahuluk entaun liuhosi enkontru seluk iha tempu tuir mai mak ita sei hato’o no diskute kle’an liután,” esplika Ministra Odete. Enkontru ne’e akompaña mós hosi Diretora Jerál Prestasaun Saúde Odete da Silva Viegas, Inspetór Gabinete Inspesaun no Auditória Saúde Duarte Ximenes no sira seluk tán.

Dili, 05 Janeiru 2021 – Ministériu Prezidénsia Konsellu Ministru divulga informasaun iha segunda (04/01) ne’e katak transporte públiku sira hanesan táxi, autokaru, mikrolete no seluk tán nafatin halo movimentu iha Estadu Emerjénsia ida ne’e maibé motorista, ajudante no pasajeiru sira ne’ebé sa’e ka utiliza transporte públiku, tenke evita kontaktu fíziku entre ema ida ho ema seluk no tenke uza mós máskara. Transporte públiku sira presiza hamoos ka fase nafatin loro-loron hodi prevene kontaminasaun Covid-19. Ba ema ne’ebé uza kareta privadu, Governu la obriga atu tenke uza máskara iha kareta laran, maibé sira ne’ebé sa’e motorizada tenke uza máskara.

Dili, 05 Janeiru 2020 – Sekretáriu Jerál Partidu Demokrátiku (PD) António da Conceição hateten katak Promulgasaun ne’ebé Prezidente Repúblika Francisco Guterres Lú Olo halo ba Orsamentu Jerál Estadu (OJE) 2021 ne’e nu’udar prezente di’ak ida ba povu tomak tanba promulga kedas iha fin-du-anu 2020. Sekretáriu Jerál PD hato’o ida ne’e, ohin (05/01) hafoin ho estrutura PD hasoru malu ho Prezidente Repúblika iha Palásiu Prezidensiál Ai-tarak laran, Dili, hodi hato’o felisitasaun Natál no tinan foun ba Xefe Estadu ne’e. “Hanesan prezente di’ak ida ba ita-nia povu tomak tanba fó loloos iha fin-du-anu ne’ebé fó esperansa ba ita-nia povu ne’ebé agora daudauk sente hela problema Covid, ne’ebé halo ema hotu-hotu atrapalladu maibé iha esperansa ida dehan katak biar Covid ne’e iha maibé ita sei iha esperansa nafatin halo ita-nia dezenvolvimentu, repoin ita-nia ekonomia liuhosi OJE,” informa António da Conceição. Tanba ne’e, nia dehan katak PD apresia desizaun Prezidente Repúblika nian hodi promulga OJE 2021 ne’ebé importante ba nasaun nia dezenvolvimentu.

Aileu, 11 Janeiru 2021 – Vise Ministra Solidariedade Sosiál no Inkluzaun, Signi Verdial, hateten katak laiha ona dalan legál ba Governu liuhosi Ministériu Solidariedade Sosiál no Inkluzaun (MSSI) atu halo tán pagamentu ba faze tuir mai, ne’e duni uma-kain sira labele halo tán ona reklamasaun tanba pagamentu subsídiu $200 ne’e to’o iha faze daruak de’it. Vise Ministra hato’o informasaun refere iha segunda (11/01) ne’e iha postu-administrativu Laulara, munisípiu Aileu, hodi responde ba Administradór Laulara, Izaias Lourdes Guterres, ne’ebé dehan katak karik sei iha tán reklamasaun iha Laulara, sira sei aprezenta nafatin ba MSSI. “Tanba ita-nia prosesu reklamasaun ne’e tenke iha loron 15 nia laran, liu ida ne’e labele halo ona reklamasaun, tanba dekretu lei la fó dalan,” Vise Ministra esplika. Maibé, Signi Verdial salienta, dalaruma presiza hetan aprovasaun esepsionál ida hosi Konsellu Ministru, no hosi parte tékniku sira presiza túr fila-fali hodi haree no analiza atu bele hatene fallansu ne’e iha ne’ebé mak reklamasaun sei iha nafatin.

Aileu, 11 Janeiru 2021 – Administradór postu-administrativu Laulara, Aileu, Izaias Lourdes Guterres informa katak reklamante iha postu-administrativu Laulara hamutuk haatnulu (40) mak simu ona subsídiu $200 iha pagamentu faze daruak ne’e. Administradór Izaias aprezenta ida ne’e, wainhira Vise Ministra Solidariedade Sosiál no Inkluzaun, Signi Verdial marka prezensa iha segunda (11/01) ne’e, iha postu-administrativu refere. “Postu-administrativu Laulara rasik iha reklamante hamutuk 47, hosi númeru reklamante refere na’in rua (2) mak simu ona sira-nia direitu iha fulan Dezembru 2020 no na’in lima (5) labele simu tanba sira rasik hato’o deklarasaun katak sira-nia saláriu liu $500,” Administradór Izaias esplika. Tanba ne’e, nia akresenta katak pagamentu subsídiu ba faze daruak iha Laulara, Ministériu Solidariedade Sosiál no Inkluzaun (MSSI) selu mak reklamante 40 ne’ebé kompostu hosi suku Boboleo na’in ida (1), suku Fatisi na’in tolu (3), suku Tuhumeta na’in sanulu resin rua (12), suku Madabenu na’in sanulu (10), suku Talituhu na’in neen (6) no suku Bobolau hamutuk na’in ualu (8).

Dili, 12 Janeiru 2021 – Komandante Komandu Polísia Nasionál Timor-Leste (PNTL) Munisípiu Manufahi, Joni Viana das Regras, ohin (12/11) informa iha nia knaar-fatin iha Manufahi katak, PNTL Manufahi hamutuk ho Forsa Komponente Navál postu Betanu, hala’o pasa-revista iha segunda (11/01) ne’e iha Same vila, no observa katak komunidade sira pursentu sianulu (90%) mak iha ona konsiénsia kona-ba uza máskara no aplika distánsia sosiál hodi prevene-an hosi Covid-19. Nia dehan, ida ne’e nu’udar kooperasaun di’ak ne’ebé komunidade sira iha munisípiu refere hatudu ona hodi kontribui ba prevensaun Covid-19 iha Timor-Leste. Komandante PNTL ne’e informa tán katak ba loron ohin (12/11) nian PNTL Manufahi ho Forsa Komponente Navál sira kontinua hala’o pasa-revista iha Same, hodi demonstra nafatin regra Estadu Emerjénsia dasiak nian ba komunidade sira.

Dili, 12 Janeiru 2021 - Koordenadora Jerál Komisaun Covid-19, Odete da Silva Viegas, informa ohin (12/11) liuhosi konferénsia imprensa ne'ebé hala'o iha Palácio das Cinzas, Dili, katak pasiente Covid-19 rekuperadu foun iha tolu (3) tán, nune'e na'in lima (5) mak sei ativu infetadu no baixa hela. "Hakarak deklara ba públiku katak, pasiente na’in tolu ne’ebé baixa iha Sentru Izolamentu Vera Cruz sei alta iha loron ohin hodi bele inkorpora ba iha família," Odete Viegas informa. Maibé, nia hatutan katak ba sira ne'ebé rekuperadu ona tenke kumpre nafatin medida preventiva sira hodi evita kazu Covid-19 mosu no da'et iha Timor-Leste.

Dili, 14 Janeiru 2021: Primeiru-Ministru Taur Matan Ruak hateten katak osan hodi finansia Orsamentu Jerál Estadu (OJE) ba tinan 2021 ne’e iha maibé seidauk halo levantamentu tanba agora daudauk sei iha hela osan millaun 300 resin. “Iha semana kotuk ha’u hateten ona ita-boot sira labele ba rona informasaun ne’ebé la’os ofisiál. Ita daudauk ne’e sei iha hela osan millaun 300 resin, tanba ne’e levantamentu ita seidauk halo, maibé sé presiza, Ministériu Finansa sei koordena ho Banku Sentrál para bele halo levantamentu para ita finansia Orsamentu Jerál Estadu ba 2021 nian,” PM esplika, ohin (14/01) iha Palásiu Prezidensiál, hafoin hasoru malu ho Prezidente Repúblika Francisco Guterres Lú Olo. Tanba ne’e, PM husu atu públiku labele fiar informasaun sira ne’ebé nia konsidera nu’udar la ofisiál ne’ebé espalla katak ‘labele halo levantamentu ba OJE 2021 tanba laiha dalan’. “Tanba ne’e lalika fiar katak osan laiha, sei la mai, Amérika la fó. Lae ne’e la loos. [...] Osan ba 2021 ne’e iha,” Nia dehan.

Dili, 12 Janeiru 2021 - Organizasaun Mundiál ba Saúde (OMS) rekomenda atu Timor-Leste sosa no uza vasina Covid-19 ne'ebé prodúz hosi AstraZeneca no Universidade Oxford, tanba apropiadu ho kondisaun Timor-Leste nian, tuir informasaun ne'ebé hato'o hosi Koordenadora Jerál Komisaun Covid-19, Odete da Silva Viegas, liuhosi konferénsia imprensa ne'ebé hala'o ohin (12/01) iha Palácio das Cinzas, Dili. "Ita iha direitu atu asesu mós ba vasina COVID-19 iha merkadu internasionál [...] Tuir rekomendasaun hosi Organizasaun Mundiál Saúde katak vasina ne’ebé apropriadu atu bele aplika iha Timor-Leste mak AstraZeneca, ho razaun katak vasina ne’e bele rai iha jeleira ho temperatura 2-80C, kondisaun ida ne’ebé mak fasilidade saúde sira iha teritóriu laran tomak iha no uza hodi rai vasina rutina sira seluk," Odete esplika. Odete akresenta, vasina AstraZeneca/Oxford nia folin baratu, produsaun masál hahú tiha ona, uza mós iha nasaun barak, hetan ona pre-kualifikasaun hosi OMS no EUL. Tuir planu, Odete dehan, faze dahuluk implementasaun vasina refere sei introdúz ba pursentu 20 hosi populasaun iha Timor-Leste, ne'ebé kompostu hosi traballadór saúde no frontline sira hotu, inklui grupu risku no vulnerável sira.  Nia dehan tán, Kampaña imunizasaun AstraZeneca/Oxford ne'e provavelmente sei hahú iha fulan Maiu tinan ida ne'e.

Dili, 12 Janeiru 2021 – Parlamentu Nasionál fó fiar ba Klínika Dili Medical Center (DMC) hodi fasilita tratamentu saúde durante fulan neen (6) ba funsionáriu sira iha Parlamentu Nasionál wainhira hetan moras ruma, haktuir informasaun hosi mídia Parlamentu Nasionál nian. Konfiansa ida ne’e Parlamentu Nasionál fó ba DMC liuhosi nota entendimentu ida ne’ebé asina hosi Sekretáriu Jerál Parlamentu Nasionál, Adelino Afonso de Jesus, ho parte hosi DMC nian, ne’ebé realiza ohin (12/01) iha Gabinete Sekretáriu Jerál Parlamentu Nasionál. Tanba ne’e, DMC bele fasilita ona tratamentu saúde ba funsionáriu sira Parlamentu Nasionál nian ho nia validade hahú hosi fulan Janeiru to’o Juñu tinan 2021, tuir nota entendimentu ne’ebé asina tiha ona.

Dili, 12 Janeiru 2021 – Prezidente Tribunál Rekursu, Deolindo dos Santos informa katak iha partidu haat ne’ebé hatama pedidu inskrisaun ba Tribunál Rekursu iha Dezembru 2020 liubá atu rekoñese legalmente hodi hala’o atividade polítika, maibé partidu Os Verdes no FITUN la priense kritéria, no Partidu Timor Forte (PATIFOR) ho Partidu Dezenvolvimentu Sosiál (PDS) sei hein desizaun hosi Tribunál Rekursu iha tempu badak. “Iha rua mak iha desizaun ona. Ida mak sai iha semana ida liubá ne’e, ida mak sai horisehik. Desizaun sai ona no notifika partidu rua ne’e ona,” informa Deolindo, ohin (12/01), wainhira hasoru malu ho Prezidente Repúblika Francisco Guterres Lú Olo, iha Palásiu Prezidensiál. Deolindo rekoñese katak la fásil atu halo verifikasaun ba ema rihun 20 hosi partidu haat iha tempu hanesan. Maske nune’e, iha tempu badak Tribunál Rekursu sei foti tán desizaun ba pedidu inskrisaun hosi PATIFOR no PDS.

Dili, 12 Janeiru 2021 – Diretór Jerál Administrasaun Finansa, Mariano de Araújo, hateten katak iha tinan 2021 funsionáriu kontratadu iha Ministériu Interiór (MI) sira-nia saláriu hanesan mós ho funsionáriu permanente sira nian maibé eskalaun la sa’e. Mariano de Araújo hato’o ida ne’e, ohin (12/01), wainhira hala’o enkontru ho kargu Xefia sira seluk iha MI Vila-verde, hodi halo avaliasaun ba funsionáriu kontratadu iha MI sira-nia prestasaun servisu. “Nune’e funsionáriu kontratadu sira-nia saláriu mós tama iha rejime jerál administrasaun públika nian,” Mariano akresenta. Nia haktuir, ho mudansa ba lei rejime jerál administrasaun públika ne'e bele sai hanesan motivasaun di’ak ida ba funsionáriu kontratadu sira, hodi presta sira-nia servisu di’ak liután.

Dili, 12 Janeiru 2021 – Olivio Freitas nu’udar Prezidente Autoridade Munisipál Baukau foun, simu ona posse hosi Ministru Administrasaun Estatál (MAE) Miguel Perreira de Carvalho, ohin (12/01) iha Baukau, hodi troka fali Prezidente Autoridade Munisipál Baukau sesante Antonio Guterres. Ho tomada posse ne’e, Olívio Freitas sai fali nu’udar reprezentante Governu sentrál iha Baukau, hodi lidera no dirije Administrasaun Munisipál no asegura funsionamentu servisu Administrasaun Lokál Estadu nian atu responde ba atividade hotu-hotu perante membru Governu ne’ebé responsabiliza Administrasaun Estatál. “Servisu ne'ebé Prezidente Autoridade foun atu hala’o ba oin ne’e todan, Servisu ne'e ezijente tebes no ezije ita-nia esforsu atu ho badinas bele serví ema hotu,” dehan MAE iha nia diskursu.

Dili, 13 Janeiru 2021 – Fixeiru ida ho pájina hamutuk 16 inklui hastag Ministériu Agrikultura no Peska ne’ebé Market Development Facility (MDF) divulga, haktuir katak bandu ema hotu atu oho fahi sira ne’ebé infektadu hela moras ruma hanesan moras African Swine Fever (ASF) no seluk tán, hodi konsume ka fa’an tanba asaun ne’e sei habelar moras fahi nian liuhosi movimentu produtu na’an fahi. Iha fixeiru ne’e hateten mós katak, labele f¬ó-hán fali na’an fahi ne’ebé infetadu moras ba animál sira seluk. Wainhira fahi moras no mate, tenke hakoi de’it maibé presiza mós falun metin fahi ne’ebé mate ona ho plástiku, no ke’e rai-ku’ak ho kle’an metru ida (1) resin hodi hakoi, nune’e bele prevene moras infektadu hosi fahi ne’e da’et hikas ba animál seluk. Ikus hosi pájina iha fixeiru ne’e hateten, ema ne’ebé hakiak fahi tenke hamoos fahi-luhan uza dezinfetante, maibé tenke hatais mos hena ne’ebé apropriadu espesiál ba tama fahi-luhan nian.

Dili, 13 Janeiru 2021 – Konsellu Ministru halo ona aprovasaun ba proposta hodi nomeia João Soares Martins nu’udar Reitór foun Universidade Nasionál Timor Lorosa’e (UNTL) nian, hafoin proposta refere aprezenta tiha hosi Ministru Ensinu Superiór, Siénsia no Kultura (MESSK) Longuinhos dos Santos, wainhira Konsellu Ministru hala’o sorumuk ohin (13/01) iha Palásiu Governu, Dili. Nune’e, tempu badak Reitór foun UNTL nian ne’e sei simu posse hodi hala’o nia knaar administrativa atu serví UNTL durante tinan lima nia laran. Haktuir fali informasaun ne’ebé Timor News divulga ona antes ne’e katak, João Soares Martins nu’udar kandidatu ida ne’ebé eleitu ba Reitór UNTL foun liuhosi eleisaun ne’ebé realiza iha kampuz UNTL Hera, Dili, iha Dezembru 2020 liubá, wainhira kompete ho kandidatu na’in rua seluk.

Dili, 13 Janeiru 2021 – Koordenadora Jerál Komisaun Nasionál Covid-19, Odete da Silva Viegas, informa katak pasiente Covid-19 na’in ida (1) mak rekuperadu tán ona, maibé iha kazu foun ne’ebé mosu tán fali, kazál timoroan na’in rua (2) pozitivu ba Covid-19, no sira tama mai Timor-Leste liuhosi dalan ilegál iha fronteira terestre. “Kazál Timoroan na’in rua, ho idade 48 no 39, asimtomatiku. Viájen hosi Jakarta-Kupang, Indonézia, iha loron 21 Dezembru 2020 ho aviaun Garuda Airlines. Iha 22 Dezembru hosi Kupang-Atambua ho kareta aluga. Liutiha semana ida kazál ne’e hosi Atambua mai Timór no deside liu dalan ilegál liuhosi fronteira Badut Mean ho razaun tanba odamatan boot fronteira (POE) Batugede nian taka. Iha loron ne’e kedas seguransa Polísia Unidade Fronteira tula ho kareta hodi ba kumpre kuarentena iha Mota-ain,” informa Odete, ohin (13/01) liuhosi konferénsia imprensa ne’ebé realiza iha Palácio das Cinzas, Dili. Nia akresenta tán katak kazál na’in rua daudauk ne’e iha ona izolamentu Vera-Kruz, Dili, hodi simu tratamentu.

Dili, 13 Janeiru 2021 - Xefe Estadu Maiór Jenerál Lere Anan Timur, husu atu halo investigasaun ba aviaun ho númeru VH-IJL ne’ebé transporta ofisiál World Food Programa (WFP) ho moras Covid-19 hosi Indonézia atu ba Austrália, ne’ebé atera ka tún iha Aeroportu Prezidente Nicolau Lobato Komoro, Dili, iha tersa (12/01) iha oras 16:30 HTL hodi ense avtur/mina. Hafoin ense mina, lakonsege semo tanba roda kuak hodi para tán iha ne'ebá. Lere haktuir, aviaun ne’e tún iha Aeroportu Komoro tanba hetan autorizasaun hosi Ajénsia Nasionál Aviasaun Timor-Leste, maibé presiza atu halo investigasaun hodi bele identifika loloos nia razaun ka objetivu ruma. Lere hato’o nia preokupasaun kona-ba aviaun ne’e ba Prezidente Repúblika Francisco Guterres Lú Olo, wainhira sira hasoru malu ohin (13/01) iha Palásiu Prezidensiál Ai-tarak Laran, Dili.

Dili, 13 Janeiru 2021 – Ministru Prezidénsia Konsellu Ministru Fidelis Magalhães, hateten katak Konsellu Ministru deside ona atu lakohi ansi gradua no hasai Timor-Leste hosi lista nasaun sira ne’ebé iha hela ‘Sub-Dezenvolvidu’ ka menus dezenvolvimentu, hodi hamriik nu’udar nasaun ida ‘Ein Dezenvolvimentu’. Fidelis dehan, desizaun ne’e Konsellu Ministru foti hodi responde ba Ministra Negósiu Estranjeiru Adaljiza Magno nia aprezentasaun iha reuniaun Konsellu Ministru ne’ebé hala’o ohin (13/01) iha Palásiu Governu, kona-ba prosesu revizaun graduasaun Timor-Leste nian atu sai hosi lista nasaun sira menus dezenvolvimentu iha Organizasaun Nasaun Unidu (ONU). “Konsellu Ministru delibera katak di’ak liu ita lalika ansi ho prosesu graduasaun ne’e tanba iha implikasaun ekonómika, implikasaun barak kona-ba apoiu internasionál ne’ebé mak Timor-Leste bele hetan [...] ita hadi’a uluk lai ita-nia uma-laran, hadi’a lai ita-nia kondisaun sira antes ita avansa ba graduasaun,” Fidelis esplika. Tanba ne’e, nia akresenta, Timor-Leste tenke prepara-an di’ak liután molok halo proposta ba ONU hodi gradua hosi sub-dezenvolvidu ba ein dezenvolvimentu.

Dili, 31 Marsu 2021 – Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste Rui Maria de Araújo relata ohin (31/3) liuhosi vídiu-konferénsia katak, iha tán kazu infektadu Covid-19 foun hamutuk ema na’in-41 ne’ebé deteta iha kapitál Dili. Rui Araújo esplika, kazu foun 41 ne’e kompostu hosi “feto na’in-17 no mane na’in-24, sintomátiku na’in-3 no asintomátiku na’in-38”. Iha mós pasiente Covid-19 rekuperadu foun na’in-8 ne’ebé Rui relata, nune’e pasiente Covid-19 ne’ebé oras ne’e baixa hela iha Timor-Leste sa’e ba na’in-415.

Dili, 15 Janeiru 2021 – Governu liuhosi Ministériu Interiór sei harii postu Unidade Polísia Marítima (UPM) no Unidade Polísia Fronteira (UPF) hodi bele halo kontrolu tanba komunidade sira relata katak ema sempre tama no sai iha Ataúru hodi halo transaksaun ikan no seluk tán. Tanba ne’e, iha kinta (14/01) ne’e Vise Ministru Interiór António Armindo ba vizita rai ho naruk metro 25 no baliza ho tasi-ibun, ne’ebé komunidade sira hosi suku Bikeli, Ataúru, fó atu harii postu UPF no UPM ne’e. “Ita hotu hatene katak aldeia Waruana-Akrema fatin ida ne’ebé estratéjiku tebes no besik loos ho illa Liran parte Nasaun Indonézia. Tuir informasaun ne’ebé mak hetan hosi komunidade sira katak, fatin refere ema sempre tama no sai, hosi illa Liran mai Illa Ataúru no hosi illa Ataúru ba fali illa Liran hodi halo transaksaun ilegál ba fa’an ikan no seluk tán,” dehan António Armindo, iha kinta (14/01) iha Ataúru. Nia hatutan, postu UPM no UPF importante tebes iha Ataúru hodi asegura mós atu Covid-19 labele tama fali hosi illa refere, tanba transaksaun illegal bele fó risku ba hada’et Covid-19 hosi nasaun seluk.

Dili, 15 Janeiru 2021 – Ministra Negósiu Estranjeiru no Kooperasaun (MNEK) Adaljiza Magno, hateten katak Tailándia hakarak atu kontinua hala’o esforsu ba apoiu sira ne’ebé halo tiha ona ba Timor-Leste, liuliu atu kontinua realiza Prinseza Tailándia Maha Chakri Sirindhom nia kompromisu ba Timor-Leste. MNEK informa ida ne’e ohin (15/01) hafoin partisipa iha serimónia entrega karta kredensiál hosi Embaixadór Tailándia iha Timor-Leste, Ekapol Poolpipat, ba Prezidente Repúblika Francisco Guterres Lú Olo. “Tailandia hakarak tebes atu kontinua esforsu ne’ebé hala’o tiha ona, liuliu ba kompromisu hosi sira-nia Prinseza, ne’ebé uluk mai halo ajudu umanitária no projetu balu iha ne’e,” dehan MNEK Adaljiza. Embaixadór Tailándia mós akresenta katak Tailándia kontinua suporta Timor-Leste nia adezaun ba ASEAN. Iha ámbitu ne’e, Prezidente Repúblika agradese mós ba Tailándia nia apoiu iha bolsu estudu ba estudante no funsionáriu públiku timoroan, no apresia ba atensaun hosi Prinseza Tailándia ba projetu kolaborasaun ba dezenvolvimentu labarik no juventude.

Baukau, 14 Janeiru 2021 – Diretór Eskola Sekundária Santo António (ESSA) Baukau, Padre Angelo Moreira, hateten katak ESSA Baukau hahú ativa atividade letivu no la’os letivu tinan 2021 nian, maibé estudante sira la pratika regra distánsia sosiál hodi evita diseminasaun Covid-19 tanba fatin mak ki’ik ka kloot liu. Diretór ESSA Baukau informa lia hirak ne’e hafoin ekipa monitorizasaun hosi Provedoria ba Direitu Umanu no Justisa (PDHJ) halo tiha observasaun iha kinta (14/01) ne’e iha eskola refere. Diretór ne’e esplika katak maske nune’e sira nafatin prepara fasilidade seluk hanesan bee-moos no sabaun ba fase liman no seluk tán. Nia dehan estudante sira mós simu instrusaun hodi kumpre regra Estadu Emerjénsia (EE) dasiak nian hanesan uza máskara, maibé iha observasaun ekipa PDHJ nota katak estudante balu la uza máskara.

Dili, 16 Janeiru 2021 – Koordenadora Jerál Komisaun Nasionál Covid-19, Odete Viegas, informa iha sábadu (16/01) ne’e iha Palácio das Cinzas katak, médiku timoroan ida ho sexu mane no idade 35 pozitivu infetadu Covid-19. “Pesoál saúde refere kuarantena obrigatóriu iha otél Novo Horizonte [...] Amostra Swab foti iha loron 14 Janeiru 2021, rezultadu pozitivu relata iha loron 15 Janeiru 2021 [...]Pesoál saúde ne’e halo kontaktu direita ho nia maluk pesoál saúde na’in-11,” Odete informa. Tanba ne’e, pasiente Covid-19 ne’ebé oras ne’e baixa hela hamutuk na’in hitu (7), pasiente konfirmadu infetadu Covid-19 ne’ebé rekuperadu ona hamutuk na’in haatnulu resin lima (45), no kazu mate seidauk iha.

Austrália, 18 Janeiru 2021 – Embaixadora Timor-Leste ba Austrália Inês Maria de Almeida hamutuk ho Primeiru Sekretáriu Samuel Soares, ohin (18/01), hasoru malu ho Diretór Ezekutivu Federasaun Nasionál Agrikultór (sigla inglés NFF) Austrália Tony Maher, no Jestór Jerál ba Relasaun Empregu no Negósiu Legál Ben Rogers, hodi ko’alia kona-ba traballadór timoroan sira ne’ebé prontu ba servisu iha Austrália. Iha enkontru, Embaixadora Inês informa katak agrikultór sira iha Austrália husu traballadór sazonál timoroan hodi prienxe servisu ne’ebé sira presiza. Embaixadora mós aprezenta ezemplu susesu iha kooperasaun iha vaga servisu mak timoroan ne’ebé servisu ona iha Tasmania no Northern Territory ne’ebé atu simu tán traballadór. Nia esplika, traballadór timoroan oras ne’e iha 10.000 resin mak prontu atu ba servisu tán iha Austrália. Iha futuru, Embaixadora Timor-Leste ba Austrália ne’e dehan, hakarak halo kooperasaun di’ak entre Timor-Leste ho NFF Austrália.

Dili, 07 Marsu 2021 – Ofisiál Sala Situasaun Sentru Integradu Jestaun Krize (SS-SIJK) Rui Maria de Araújo apela ba populasaun hotu-hotu iha kapitál Dili atu labele pániku ho kazu Covid-19 ne’ebé deteta ona iha aldeia Terra Santa, Tasi-Tolu, maibé presiza túr hakmatek iha uma de’it wainhira laiha nesesidade atu halo movimentu. “Apela ba populasaun tomak iha Dili laran atu kalma, labele pániku no túr hakmatek. […] Sé laiha nesesidade atu halo movimentu sai la presiza lai halo movimentu sai,” Rui hato’o apelu ne’e ohin (07/3) liuhosi konferénsia imprensa ne’ebé hala’o iha CCD, Dili. Enkuantu ba aldeia Terra Santa, SS-SIJK koordena ho autoridade lokál hodi blokeia ona dezde hori-kalan, hahú hosi rate iha rai-kotu to’o nia rohan. Ba kapitál Dili tomak, Rui dehan katak sei hein desizaun ne’ebé sei foti hosi Konsellu Ministru iha segunda (08/3) dadeer.

Indonézia, 16 Janeiru 2021: Rai-nakdoko ho magnitude 6.2 akontese iha área provínsia Sulawesi Barat, Indonézia, iha loron rua tuituir malu mak iha kinta (14/01) no akontese maka’as liu iha sexta (15/01) ne’e, hodi rezulta ema hamutuk na’in-50 resin mak mate, tuir dadus ne’ebé informa hosi Badan Nasional Penanggulangan Bencana (BNPB) Indonézia iha sábadu (16/01) ne’e. Dezastre rai-nakdoko iha Sulawesi Barat ne’e rezulta mós ema hamutuk na’in-630 resin mak hetan kanek, na’in-189 mak hetan kanek todan liu, inklui uma atus resin mak hetan estragus todan liu. To’o oras ne’e, PNPB servisu hamutuk ho forsa sira hodi halo nafatin evakuasaun ba vítima sira hosi dezastre refere. Xefe BNPB Raditya jati husu atu populasaun sira tenke fiar informasaun kredível sira no labele fiar informasaun HOAX  sira kona-ba dezastre naturál iha Indonézia. “Populasaun labele fiar notísia falsu ka HOAX kona-ba prediksaun ka ramalan rai-nakdoko ne’ebé dehan katak sei akontese ho forsa boot liután no sei mosu tsunami,” dehan Raditya.

Vatikanu, 17 Janeiru 2021 – Líder igreja Katólika Roma Papa Francisco, hato’o nia orasaun ba vítima asidente aviaun Sriwijaya Air ne’ebé monu iha 09 Janeiru liubá iha Indonézia hodi hamate ema na’in-62, no ba mós vítima hosi dezastre rai-nakdoko ne’ebé akontese mós iha Indonézia iha 15 Janeiru liubá hodi hamate ema liu na’in-50 no hakanek ema atus resin. “Maun-alin sira ne’ebé ha’u hadomi, mai ita harohan ba ita-nia maun-alin sira iha Sulawesi (Indonézia) ne’ebé enfrenta rai-nakdoko no mate, kanek inklui lakon sira-nia uma no servisu, no mós ba vítima sira asidente aviaun ne’ebé akontese iha sábadu liubá iha Indonézia,” Papa Francisco temi iha orasaun Angelo iha domingu (17/01) ne’e iha Palásiu Apostóliku, Vatikanu.

Dili, 18 Janeiru 2021 – Embaixadór Uniaun Europeia iha Timor-Leste Andrew Jacobs hateten katak, hosi nia parte promete atu apoia Sekretaria Estadu ba Formasaun Profisionál no Empregu (SEFOPE) iha área formasaun liuhosi kooperasaun entre parte Uniaun Europeia no SEFOPE iha futuru. Informasaun ne’e Embaixadór Jacobs hato’o ohin (18/01) wainhira hasoru malu ho Líder SEFOPE Alarico de Rosário iha salaun SEFOPE Kaikoli, Dili. Alarico afirma, iha enkontru ne’e hosi parte SEFOPE aprezenta ona sentru formasaun akreditadu sira iha Timor-Leste ba Embaixadór Jacobs ho nia ekipa, no aprezenta mós planu ne’ebé SEFOPE trasa ona atu hasa’e kualidade sentru formasaun sira iha futuru. Tanba ne’e, hosi parte SEFOPE mós prontu atu koopera ho Uniaun Europeia depende ba área ne’ebé mak sira hakarak apoia hanesan iha formasaun no karik iha parte seluk tán.

Dili, 18 Janeiru 2021 – Atuál Ministru Finansa Rui Gomes hato’o apelu ba sidadaun hotu-hotu atu hakmatek hodi kontribui ba rekuperasaun ekonómika tanba oras ne’e buat hotu iha Ministériu Finansa kontroladu no la’o di’ak hela. Rui Gomes hato’o apelu ne’e ohin (18/01) iha Palásiu Governu, hafoin hasoru malu ho Primeiru-Ministru Taur Matan Ruak hodi informa kona-ba progresu servisu no sistema jestaun finanseira iha Ministériu Finansa. “Sistema informátika jestaun finansa públika funsiona ho di’ak, ezekusaun orsamentál mós hahú tiha ona iha semana kotuk, purtantu buat hotu iha kontrolu nia okos, la’o di’ak hela. Ha’u só apela de’it ba ita hotu hakmatek no mai ita kontribui hamutuk atu rekupera ita-nia ekonomia no halo moris ita-nia sosiedade ne’e di’ak liután,” Ministru Finansa dehan.

Dili, 18 Janeiru 2021 – Hosi parte Diresaun Nasionál Metereolojia no Jeofízika (sigla portugés DNMG) Timor-Leste bolu atensaun ba rejiaun sira iha kosta súl hanesan Lautén, Vikeke, Manufahi no Kovalima katak iha posibilidade atu akontese udan ho intensidade moderadu to’o forte, akompaña mós ho anin boot iha semana ida ne’e nia laran (18-24 Janeiru) iha área hirak ne’ebé temi ona. Informasaun divulgadu ohin (18/01) hosi DNMG dehan mós katak semana ida ne’e nia laran kalohan sei taka iha kuaze teritóriu Timor-Leste akompaña ho udan izoladu. Tanba ne’e, DNMG alerta ba komunidade sira atu hasees-an hosi fatin sira ne’ebé mak iha impaktu ba risku dezastre Naturál hanesan inundasaun, rai-halai, ai tohar ka monu no seluk tán.

Dili, 18 Janeiru 2021 – Prezidente Repúblika Francisco Guterres Lú Olo hateten ba Bankada Frente Revolucionário de Timor-Leste Independente (FRETILIN) iha Parlamentu Nasionál wainhira hasoru malu ohin (18/01) iha Palásiu Prezidensiál, Dili, katak nia halo promulgasaun ba Orsamentu Jerál Estadu (OJE) 2021 ne’e tanba ho razaun rua. “Ida, hakotu rejime duodésimu no rua, planu rekuperasaun ekonómiku ne’ebé mai ho nia alvu konkreta mak povu ka ema hanesan sentru ba programa ne’e,” Prezidente Repúblika esplika. Nune’e, Xefe Bankada FRETILIN Francisco Miranda Branco lori Bankada FRETILIN iha Parlamentu Nasionál nia naran, hato’o felisitasaun no apresiasaun ba Prezidente Repúblika tanba promulga ona OJE 2021.

Dili, 19 Janeiru 2021 - Jestór Aliansa Nasionál Kontrolu Tabaku iha Timor-Leste (sigla portugés ANCT-TL) Sancho Fernandes hateten, membru Parlamentu Nasionál (PN) la kontribui ba saúde públiku tanba sira retira tiha proposta ne'ebé ANCT-TL hatama kona-ba atu hasa'e tabaku nia folin iha Timor-Leste. Jestór ANCT-TL hato'o lia hirak ne'e ba jornalista Timor News nian, ohin (19/01) iha nia knaar-fatin Mandarin, Dili. Jestór ANCT-TL esplika katak iha 12 Dezembru 2020 Governu ho PN diskute duni kona-ba proposta refere ho pozitivu, maibé Bankada FRETILIN iha PN mak retira tiha proposta ne'e sein konkluzaun ruma, no ida ne'e hatudu katak membru PN sira la kontribui ba saúde públiku.  "Iha diskusaun, rezultadu seidauk konklui, ami haree katak proposta ne'e retira tiha hosi proponente ne'e rasik mak partidu FRETILIN. [...] Ami haree katak ida ne'e hanesan ladún hatudu vontade di'ak tanba retira fali proposta hasa'e taxa (tabaku) ne'e [...] Desizaun ne'ebé foti hosi membru PN ne'e la kontribui ba saúde públiku," dehan Sancho ba Jornalista Timor News. ANCT-TL konsidera mós katak desizaun hosi membru PN hodi retira proposta hasa'e tabaku nia folin ne'e fó impaktu negativu boot ba joven sira-nia saúde no ekonomia.

Dili, 19 Janeiru 2021 – Bispu Dioseze Maliana Dom Norberto do Amaral foti desizaun katak kontinua suspende selebrasaun Misa ba públiku iha Dioseze Maliana hahú hosi 19 Janeiru 2021 to’o Estadu Emerjénsia (EE) dasiak termina, tanba Dioseze refere besik liu ba Nusa Tenggara Timur (NTT)-Indonézia ne’ebé kazu Covid-19 sa’e maka’as tebes to’o oras ne’e. Informasaun refere hato’o hosi Arkidioseze Metropolitana Dili liuhosi komunikadu ida ne’ebé publika mós hosi mídia Gabinete Apoiu Sosiedade Sivíl iha tersa (19/01) ne’e. Komunikadu refere haktuir, hafoin rona tiha rezultadu hosi enkontru Konsellu Ministru iha sexta (15/01) liubá katak autoriza ona atividade relijioza no kultura atu la’o normál hikas, maibé Bispu Dioseze Maliana desize hodi suspende nafatin selebrasaun Misa atu proteje sidadaun sira hosi Covid-19 iha fronteira.

Dili, 19 Janeiru 2021 – Governu liuhosi Sekretaria Estadu Ambiente (SEA) sosializa dekretu-lei nú. 37/2020 kona-ba eliminasaun saku plástiku ba empreza Gota no Distribuidór sira, ohin (19/01) iha Otél Dili City, inklui diskute kona-ba bandu importasaun saku plástiku, embalajen no objetu materiál plástiku sira. “Ha’u hateten kedas iha ne’e plástiku uzu úniku hosi ki’ik to’o boot no materiál ne’ebé falun nasi bungkus nian primeira lista tenke kombate,” dehan Líder SEA Demetrio de Carvalho iha fatin hanesan. Iha okaziaun ne’e, Demetrio mós enkoraja empreza sira tenke kontribui esforsu atu kombate saku plástiku tuir kondisaun lubuk ida ne’ebé dekretu-lei refere fó ona hodi labele viola fali lei ne’e.

Dili, 20 Janeiru 2021 – Konsellu Ministru realiza sorumutuk ida ohin (20/01) iha Palásiu Governu, Dili, no delibera hodi propoin ba Prezidente Repúblika Francisco Guterres Lú Olo atu renova estensaun Estadu Emerjénsia (EE) ba loron tolunulu (30) tán ne’ebé sei sai nu’udar EE ba dasanuluk ona. Proposta ida ne’e Governu hato’o relasiona ho propagasaun moras Covid-19 ne’ebé aumenta liuliu iha nasaun viziñu sira ne’ebé fó risku ba Timor-Leste. Tanba ne’e, renovasaun EE ba dasanuluk ne’e hodi bele suspende ka limita direitu sirkulasaun internasionál, fiksasaun rezidénsia no rezisténsia atu evita hada’et Covid-19 mai iha Timor-Leste.

Dili, 20 Janeiru 2021 – Xefe Estadu Maiór Jenerál Lere Anan Timur informa katak rekrutamentu ba membru foun FALINTIL – Forsa Defeza Timor-Leste (F-FDTL) sei hala’o iha fulan Marsu no Abril tinan 2021 ne’e tanba kestaun preparasaun lojístika. Jenerál Lere hato’o informasaun refere ba Prezidente Repúblika Francisco Guterres Lú Olo ohin (20/01), wainhira hasoru malu iha Palásiu Prezidensiál hodi relata progresu servisu instituisaun F-FDTL nian inklui seguransa iha fronteira. Tanba ne’e, Jenerál Lere husu ba Governu atu prepara ho lalais liután kondisaun ba rekrutamentu membru foun F-FDTL. Haktuir hikas informasaun ne’ebé Timor News divulga iha fulan Agostu tinan 2020 liubá katak, Ministru Defeza Filomeno Paixão dehan sei rekruta membru foun F-FDTL hamutuk 600 iha tinan 2021 no ida ne’e nu’udar prioridade ida Ministériu Defeza nian.

Dili, 20 Janeiru 2021 – Hahú hosi 02 Janeiru 2021 to’o oras ne’e sidadaun hamutuk na’in-34 ona mak tama ilegál liuhosi fronteira terestre mai teritóriu nasionál Timor-Leste, tuir informasaun ne’ebé Xefe Estadu Maiór Jenerál Lere Anan Timur hato’o ohin (20/01) iha Palásiu Prezidensiál, hafoin enkontru tiha ho Prezidente Repúblika. Jenerál Lere esplika, hosi totál númeru sidadaun 34 ne’e iha na’in-31 mak tama kuarentena iha Batugadé, no na’in tolu (3) halai sai tiha hosi kuarentena ba hamutuk ho família maibé parte seguransa kaputra hikas iha 12 Janeiru. Tanba haree ba kazu pasajen ilegál ne’ebé nafatin eziste iha fronteira, Jenerál Lere mós husu ba Estadu atu aplika duni sansaun administrativa ba ema ne’ebé kontra proibisaun ida ne’e.

Dili, 20 Janeiru 2021 – Diretór Empregu Esternu Sekretaria Estadu ba Formasaun Profisionál no Empregu (SEFOPE) Filomeno Soares hateten katak, kandidatu traballadór Seasonal Work Program (SWP) ne’ebé dezde tinan hirak liubá tuir ona teste maibé to’o oras ne’e seidauk ba Austrália ne’e tanba dalaruma sira falla iha kritéria ne’ebé selesiona liuhosi teste. Nia hato’o informasaun ne’e ohin (20/01) iha nia knaar-fatin Bekora, Dili, hodi responde ba kandidatu traballadór SWP balu ne’ebé kestiona tebes tanba tuir ona teste iha tinan 2018 liubá maibé to’o oras ne’e sira-nia naran seidauk sai atu ba servisu iha Austrália. “2013 balu seidauk ba mós ita konsege agora halo ona sira ba ona. Sira ne’ebé mak iha 2018 seidauk ba ka seidauk hetan oportunidade ne’e dalaruma sira sei iha falla buat ruma iha ne’ebá. Kritéria ne’ebé ema husu ne’e mak sira seidauk kona didi’ak iha ne’ebá. Dalaruma sé ema husu teste fíziku ne’e presiza A entaun ita tenke buka ema ne’ebé fíziku tenke rezultadu teste A duni. Sé sira presiza teste fíziku C maibé Inglés tenke A, entaun ita presiza halo filtrajen tanba kandidatu la’os ida,” Filomeno informa ba jornalista Timor News. Maibé, nia husu kandidatu traballadór sira atu prepara-an ho di’ak no kuidadu nafatin saúde hodi hein oportunidade seluk ne’ebé sei mai.

Dili, 21 Janeiru 2021: Primeiru-Ministru Taur Matan Ruak informa katak Prezidente Repúblika Francisco Guterres Lú Olo apoia tebes atu renova Estadu Emerjénsia (EE) ba dasanuluk no Prezidente Repúblika mós husu ba Governu atu taka fronteira terestre entre Timor-Leste no Indonézia hodi prevene transmisaun Covid-19 mai Timor-Leste. “Sua Exelénsia Prezidente Repúblika apoia maka'as loos (estensaun EE). Nia (Prezidente Repúblika) husu Governu atu tau-matan ba fronteira, taka fronteira no sensibiliza sidadaun sira atu tuir regra sira ne’ebé Ministériu Saúde fó,” dehan Taur ohin (21/01) iha Palásiu Prezidensiál, hafoin remata enkontru ho Prezidente Repúblika.

Dili, 21 Janeiru 2021 – Ministériu Turizmu, Komérsiu no Indústria (MTKI) liuhosi Insesaun Jerál Jogu (sigla portugés IGJ) estabelese kooperasaun ho Polísia Nasionál Timor-Leste (PNTL) hodi kontrola máximu liután jogu ilegál sira iha Timor-Leste. Kooperasaun ne’e IGJ estabelese ho PNTL liuhosi Memorandum of Understanding (MoU) ne’ebé asina hosi Inspetór IGJ Domingos Guterres no Komandante Jerál PNTL Faustino da Costa, iha kinta (21/01) ne’e iha edifísiu MTKI Bebora, Dili. Asinatura MoU ne’e mós ho objetivu ida tán mak hodi fó hanoin ba públiku katak Timor-Leste tenke livre hosi jogu brankamentu no jogu ilegál sira.

Dili, 21 Janeiru 2021 – Tékniku Eletrisidade Timor-Leste (EDTL), E.P. munisípiu Baukau hetan tuda hosi ema deskoñesidu iha kinta (21/01) ne'e iha tuku 9:00 kalan wainhira halo hela atendimentu ba avariasaun liña enerjia eletrisidade iha suku Buibau, postu-administrativu Baukau Vila, munisípiu Baukau, haktuir informasaun hosi mídia EDTL. Atitude hosi ema deskoñesidu ne'e rezulta kareta operasionál EDTL nia vidru rahun tiha, no kondutór ne'ebé nu'udar mós tékniku EDTL ida nia liman kanek. Parte EDTL konsidera, asaun ne'ebé sira hasoru ne'e hatudu katak kooperasaun hosi komunidade sira iha área refere ladún di'ak no la tulun tékniku EDTL sira hodi halo atendimentu ba avariasaun sira. Maske nune'e, parte EDTL nafatin husu ba públiku atu apoia no fasilita servisu tékniku EDTL nian iha terenu.

Manufahi, 21 Janeiru 2021 - Diretór Servisu Agrikultura munisípiu Manufahi Aurélio dos Santos Marques informa iha kuarta (20/01) ne'e katak, ular ho naran lakataru no ular seluk tán oras ne'e hán-estraga agrikultór iha suku Betanu, postu-administrativu Same,  sira-nia batar éktare sanulu (10) no hán-estraga mós batar éktare tolu (3) iha suku Mahakidan, postu-administrativu Alas. "Parte Servisu Agríkultura aranja ona aimoruk hodi rega ular oan iha suku Betanu maibé la konsege hamate ular-oan tanba aimoruk la sufisiente," dehan Aurélio. ARS fó-sai katak, iha kinta (21/01) ne'e sira halo konfirmasaun ho Xefe suku Mahakidan Cristovão Pereira, no nia esplika, iha suku refere kuaze batar éktare hitu (7) mak hetan estragus hosi ular. Nia husu atu parte Governu rezolve tanba produsaun batar iha tinan ida ne'e sei menus relasiona ho ular ne'ebé hán-estraga hotu.

Dili, 22 Janeiru 2021 - VIII Governu ne'ebé lidera hosi Taur Matan Ruak nu'udar Primeiru-Ministru, halo retiru ba daneen ohin (22/01) iha auditóriu Ministériu Finansa Dili, ho tema 'Tinan 2021: Inísiu ba Rekuperasaun Ekonómika ho Transformasaun'. Iha retiru ne'e hahú loke ho intervensaun Primeiru-Ministru nian ne'ebé dehan, retiru ne'e realiza iha ámbitu ba preparasaun implementasaun Orsamentu Jerál Estadu (OJE) ba tinan 2021 nu'udar tinan ne'ebé Governu pretende marka inísiu ba rekuperasaun ekonómika iha Timor-Leste. Ministru Finansa Rui Gomes mós iha okaziaun ne'e aprezenta planu rekuperasaun ekonómika ne'ebé kompostu hosi medida 71 ho prazu badak no médiu, ne'ebé VIII Governu atu implementa to'o 2023, no sei foka liu ba área prinsipál ualu (8) mak agrikultura, indústria no turizmu, setór ekonómiku, habitasaun, edukasaun, saúde no protesaun sosiál.

24 Janeiru 2021 – The Guardian haktuir katak utilizadór barak mak abandona tiha WhatsApp hafoin sira fó sai avizu kona-ba planu atu halo atualizasaun ba ‘Terms of Service’ ka Termu Servisu foun ne’ebé atu implementa iha 8 Fevereiru 2021. Termu Servisu foun ne’e mak “WhatsApp atu fahe informasaun hosi sira-nia plataforma ho Facebook no ho plataforma sira seluk ne’ebé pertense mai iha Facebook”. Ho ida ne'e, utilizadór sira abandona tiha WhatsApp no komesa download no uza fali ona plataforma alternativu sira seluk, hanesan Signal no Telegram, ne'ebé mak iha semana tolu ikus Janeiru nia laran númeru download sa’e maka'as. Facebook sosa tiha WhatsApp iha 2016 no sai parte hosi Facebook nu'udar kompañia inan. Maske WhatsApp insisti nafatin katak sira-nia serbisu fó seguransa ba utilizadór nia privasidade no informasaun sira iha plataforma, maibé, utilizadór barak mak laduun fiar Facebook, tanba kompañia inan ne'e iha problema barak ho privasidade.  Haree ba situasaun ida ne'e, Whatsapp nia CEO desidi atu adia fali planu atualizasaun ba Termu Servisu ne'e ba iha 15 Maiu 2021. Hodi nune'e, WhatsApp bele esplika diak liu tán Termu Servisu foun ne'e ba utilizadór sira, atu bele hetan nafatin konfiansa katak WhatsApp iha kompromisu maka'as atu garante utilizadór ida-idak nia privasidade iha plataforma.

Dili, 25 Janeiru 2021 – Ministru Defeza Filomeno Paixão informa katak, tuir planu, atu rekruta tán membru FALINTIL-Forsa Defeza Timor-Leste (F-FDTL) foun hamutuk na’in-1200, maibé iha tinan 2021 ne’e sei rekruta de’it ema na’in-600 tanba Orsamentu Jerál Estadu (OJE) 2021 ne’ebé aloka ba Ministériu Defeza (MD) la fó dalan, nune’e iha tinan 2022 MD sei propoin atu rekruta tán membru F-FDTL foun hodi kompleta tarjetu ka númeru 1200 ne’e. “Rekrutamentu ema 600 ne’e tanba iha difikuldade, pakote fiskál ne’ebé fó ba iha Ministériu la to’o, tanba ne’e redúz ba iha 600, maibé ba iha 2022 sei propoin fali tán atu kompleta númeru 1200,” dehan Filomeno Paixão ohin (25/01) hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili. Nia esplika tán katak instituisaun F-FDTL iha Metinaru, Dili, nia kondisaun lojístika mós la prontu atu rekruta membru foun 1200 dala ida. Tanba ne’e MD sei haree fila-fali atu tinan oin bele halo tán rekrutamentu hodi kompleta 1200.

Dili, 26 Janeiru 2021 – Negosiante Xineza balu iha Bairu-pité, Dili, haktuir ohin (26/01) katak wainhira implementa lei kona-ba Zero Plástiku hodi halakon saku plástiku, entaun saku ne’ebé Governu sei rekomenda hikas hodi uza atu tau sasán ne’e nia tamañu ho folin sei hanesan hela ho saku plástiku ka lae. Ne’e duni sira dúvida tebes tanba wainhira saku ida ne’ebé Governu rekomenda ne’e nia tamañu ida de’it no folin karun entaun sira mós sei hetan rendimentu ne’ebé menus. “Saku plástiku ne’e iha númeru (tamañu) 1, 2, 3 no 4. Ema sosa sasán ho folin sentavu 0.50 ami tau iha plástiku númeru 1. Sé karik Governu nian mak lori mai mak nia presu ne’e la hanesan ho saku plástiku entaun la prontu atu simu tanba sasán folin dólar ida mai kraik labele tau iha saku ne’ebé folin boot liu selae untung laiha,” informa Negosiante Xineza ida iha Bairu-pité ne’ebé lakohi atu temi nia naran. Iha negosiante xineza seluk tán ne’ebé hato’o sira-nia dúvida hanesan mós, tanba ne’e sira dehan wainhira saku plástiku ne’ebé Governu sei rekomenda ne’e nia tamañu diferente no folin karun kompara ho saku plástiku entaun sira seidauk prontu atu uza.

Dili, 26 Janeiru 2021 – Administradór Munisípiu Manufahi Arantes Isaac Sarmento informa ohin (26/01) iha Manufahi katak, instituisaun FALINTIL- Forsa Defeza Timor-Leste (F-FDTL) no Polísia Nasionál Timor-Leste (PNTL) promete ona katak sei investiga kazu ema deskoñesidu lori arma ba kasa ilegál hodi tiru mate komunidade nia karau tolu (3) ne’ebé akontese iha kinta (14/01) liubá iha postu-administrativu Alas. Arantes informa, iha segunda (25/01) ne’e nia rasik lori relatóriu kona-ba kazu refere hodi ba hasoru direita Ministru Administrasaun Estatál Miguel Pereira, Xefe Estadu Maiór Jenerál F-FDTL Lere Anan Timur no Komandante Jerál PNTL Faustino da Costa hodi husu atu sira hatún ekipa independente hodi investiga kazu ne’e. Superiór hosi parte relevante hirak ne’e promete ona no iha loron ne’ebé hanesan sira orienta ona atu hatún ekipa investigasaun hodi investiga tuir Administrasaun Manufahi nia pedidu.

Dili, 27 Janeiru 2021 – Koordenadór Pilár VII Covid-19 Nilton do Carmo da Silva informa ohin (27/01) liuhosi konferénsia imprensa ne’ebé hala’o iha Palácio das Cinzas katak, Ministériu Saúde deteta tán timoroan ida ho sexu mane no idade 27 pozitivu ba Covid-19. “Pasiente mane ho idade 27 ne’e iha sintoma hanesan isin kole no tolan kabeen moras. [...] Ita-nia maluk ne’e nia mai hosi Indonézia hamutuk ho pasiente pozitivu hirak ne’ebé daudauk ne’e iha izolamentu Vera-kruz. Sira tama mai Timor-Leste liuhosi pontu entrada Batugadé iha loron kuarta 20 Janeiru semana kotuk no iha Dili nia hela iha kuarentena otél Novo Horizonte,” informa Nilton. Tanba ne’e pasiente pozitivu ba Covid-19 ne’ebé oras ne’e baixa hela iha Vera-krúz hamutuk na’in-18.

Dili, 26 Janeiru 2021 – Diretór Ezekutivu Asosiasaun Defisiente Timor-Leste (ADTL) Cesario da Silva hateten katak dezafiu sira ne’ebé ema ho defisiénsia enfrenta iha fasilidade públiku sira liuliu iha eskola mak edifísiu eskola nian ne’ebé ho eskada aas nune’e impede ka la asegura ema ho defisiénsia ne’ebé uza kadeira roda atu asesu hodi hala’o mós nia estudu. “Ita hakarak ema hotu ba eskola maibé eskola sira dalaruma eskada aas nune’e ema ho kadeira roda labele asesu,” dehan Diretór ADTL ba jornalista Timor News ohin (26/01) iha nia knaar-fatin Mascarenhas, Dili. Diretór ADTL informa mós katak iha eskola laiha tradutór ho lian jestuál entaun difikulta ema ho defisiénsia tilun, inklui fasilidade ba ema ho defisiénsia matan mós laiha hodi aprende matéria iha eskola. Nia konsidera dezafiu hirak ne’e hanesan prejudikasaun ne’ebé impede ema ho defisiénsia nia partisipasaun iha fasilidade públiku. Maibé, Diretór ne’e nafatin enkoraja ema ho defisiénsia atu labele hein de’it buat hotu prontu mak bele partisipa iha moris públiku maibé tenke avansa maske laiha kondisaun, atu nune’e hodi muda Governu nia pensamentu.

Dili, 27 Janeiru 2021 – Xefe Estadu Maiór Jenerál Lere Anan Timur hateten, sidadaun sira ne’ebé tama ilegál hosi fronteira ne’e Governu labele implementa sistema hanesan iha Estadu Emerjénsia (EE) hirak liubá katak kaer tiha depois hatama ba kuarentena, Governu selu tiha sira-nia kuarentena, fó-hán tán sira no husik tiha fali, maibé tenke aplika sansaun ne’ebé forte ba sira tanba tama-sai ilegál hosi fronteira ne’e lori risku boot tebes relasiona ho Covid-19. “Ami-nia preokupasaun mak tenke implementa medida ne’ebé sai hosi Governu. Ida taka totalmente fronteira, ema ida la sai, ema ida la tama. Hanesan portu no aeroportu. Segundu, instituisaun seguransa rua sei reforsa iha fronteira. Terseiru, Governu tenke toma medida forte ba sira ne’ebé kontra ordem, liuliu sira ne’ebé iha fronteira. Labele hanesan uluk-uluk kaer tama kuarentena, Estadu selu tán nia kuarentena no fó tán hahán depois husik fali. Tenke kriminaliza tanba lori moras,” Lere hateten ohin (27/01) hafoin Hasoru Malu ho Prezidente Repúblika Francisco Guterres Lú Olo iha Palásiu Prezidensiál Dili. Jenerál Lere mós husu atu Governu halo sosializasaun ba komunidade katak wainhira ema ruma tama ilegál hosi fronteira, família sira tenke lori ba aprezenta iha saúde.

Dili, 27 Janeiru 2021 – Kompañia Keshavars Great Timor hakarak fornese ikan tilápia no ikan lele ne’ebé sira hakiak iha Hera, Dili, ba kompañia distribuidór programa sesta bázika hodi fahe ba benefisiáriu sira. Ikan ne’ebé sira hakiak ne’e hetan vizita direita hosi Vise Ministru Komérsiu no Indústria Domingos Lopes Antunes, iha kuarta (27/01) ne’e iha Hera, no akompaña hosi na’in ba kompañia distribuidór programa sesta bázika Clodatia Fu, Rui Castro. Iha vizita ne’e, Rui Castro hateten, nia hakarak mós atu sosa ikan refere hodi inklui iha ai-hán sesta bázika atu fahe ba benefisiáriu sira. Iha mós animál seluk ne’ebé Keshavars hakiak iha Hera mak hanesan karau ne’ebé prodúz susu-been, manu-rade, manu turkey, manu japoneza inklui manu lokál no bibi.

Malázia, 27 Janeiru 2021 – Tribunál ida iha Malázia sentensa ka hatún pena prizaun ho durasaun tinan 1.050 ba mane ida, iha kuarta (27/01) ne’e, tanba nia halo krime violasaun seksuál dala-105 durante tinan rua nia laran ba nia oan-feto hakiak (Indonézia, anak tiri), hahú hosi tinan 2018 to’o 2020, wainhira sira na’in rua mesak de’it iha uma. Juiz ida ho naran M Kunasundary haktuir, vítima ho idade foin 12 iha altura ne’ebá wainhira nia hetan violasaun sexuál ba dahuluk hosi mane ne’e. Vítima mós ta'uk atu kesar tanba mane ne’e ameasa no baku nia. Vítima foin hateten sai iha Fevereiru 2020, wainhira  nia inan lori nia ba vizita família sira. “Ha’u espera katak ó sei arepende durante iha prizaun,” dehan Kunasundary ba arguidu ne’e. La’os pena prizaun tinan 1.050 de’it maibé arguidu mós sei hetan kastigu iha públiku hodi hetan baku iha kotuk ho rota, hodi koresponde ba aktu kriminál ne’ebé nia komete kontra nia oan-feto hakiak.

28 Janeiru 2021 - BBC News haktuir katak Uniaun Europeia (UE) ameasa atu prosesa kompañia AstraZeneca ne'ebé prodús vasina Covid-19 nian ba tribunál tanba kompañia ne’e sei la konsege kumpri sira nia kompromisu hodi prodús vasina milliaun 100 iha trimestre dahuluk molok fulan Abríl 2021. Situasaun ne’e halo UE hirus no sira obriga kompañia refere atu fó tuir saida mak UE no AstraZeneca asina tiha ona iha kontratu. AstraZeneca hateten katak sira iha fábrika haat ne’ebé opera iha rejiaun rua. Sira iha planta rua iha Reinu Unidu (RU) no rua seluk iha UE. Operasaun iha UE maka ladún la’o ho diak no nune’e halo produsaun vasina la másima, maibé planta rua iha RU funsiona ho diak no sei bele prodús vasina ho lalais. UE lakohi atu hatene komplikasaun ida ne’e no eziji AstraZeneca atu ónra akordu hodi uja planta rua iha RU hodi halo produsaun ba vasina ne’e. Iha parte seluk, guvernu hosi RU hateten katak sira kontente tanba AstraZeneca sei bele fornese vasina tuir kuantidade ne'ebé iha akordu no haksolok ho funsionamentu ho fábrika rua iha RU ne’ebé bele halo operasaun hanesan baibain. Deklarasaun hosi guvernu RU ne’e, provoka EU nia reprezentante hodi dudu no eziji maka’as AstraZeneca atu kumpri kontratu ne’ebé asina tiha ona, se lae, mak UE sei prosesa kompañia vasina refere ba tribunál.

Dili, 28 Janeiru 2021 – Prezidente Parlamentu Nasionál (PPN) Aniceto Guterres Lopes hato’o nia sentimentu triste tanba Deputadu na’in tolu (3) ona mak hakotu-iis iha V Lejislatura ne’e mak hanesan Deputada saudoza Albina Marçal Freitas hosi bankada CNRT, Deputadu saudozu Gilman dos Santos hosi bankada UDT no Deputadu saudozu Sabino Soares Guntur hosi bankada PLP ne'ebé foin hakotu-iis iha 23 Janeiru liubá. PPN espresa nia sentimentu triste ne'e wainhira partisipa iha serimónia fúnebre saudozu Guntur nian iha kinta (28/01) ne'e Jardim dos Herois Metinaru, Dili. Iha intervensaun, PPN dehan mós katak ba saudozu Guntur, Parlamentu Nasionál halo ona esforsu máximu hodi salva nia moris, maibé tarde tanba moras ne'ebé saudozu enfrenta ne'e grave liu ona.

Dili, 28 Janeiru 2021 - Xefe suku Holarua, postu-administrativu Same, Manufahi, João Corte-Real informa iha kinta (28/01) ne'e iha suku Holarua katak, konsellu suku  foti desizaun hodi uza orsamentu Covid-19 ho montante dólar amerikanu rihun ruanulu resin sia ($29,000), hetan apoiu hosi Governu Austrália, hodi loke estrada foun kilómetru haat (4) ba aldeia 4 iha suku refere. Montante orsamentu ne'e tuir loloos atu uza hodi halo irigasaun iha suku Holarua, maibé laiha natar ruma iha suku ne'e, entaun konsellu suku deside  uza osan ne'e hodi aluga eskavatór no sosa kombustível hodi loke estrada foun refere, ne'ebé finaliza tiha ona ho durasaun loron 45. Mariano da Silva nu'udar komunidade hosi aldeia Doenai iha suku Holarua, espresa nia sentimentu kontente tanba komunidade sira iha aldeia 4 ne'e la asesu ba estrada dezde tempu Portugéz no Indonéziu, maibé ohin loron sira iha ona estrada foun atu uza hodi halo negósiu.

Dili, 29 Janeiru 2021 - Ministru Ensinu Superiór, Siénsia no Kultura (MESSK) Longuinhos dos Santos dezafia Retór foun Universidade Nasionál Timor Lorosa'e (UNTL) João Soares Martins atu servisu maka'as hodi atinje klasifikasaun 'Muito Bom' hosi Ajénsia Nasionál ba Avaliasaun no Akreditasaun Akadémika (ANAAA) ba maioria Kursu sira UNTL nian iha tinan lima (5) oin mai. Longuinhos hato'o dezafiu ne'e iha nia diskursu, wainhira partisipa iha serimónia tomada de posse ba Reitór Eleitu foun UNTL nian ba períodu 2021-2026, ne'ebé realiza ohin (29/01) iha Auditóriu Fakuldade Enjeñaria UNTL, Hera, Dili. "Hodi VIII Governu Konstitusionál nia naran, ha’u hakarak atu husik hela dezafiu balu ba Reitór Eleitu ba períodu 2021-2026 [...]. Presiza atu dezenvolve mekanizmu hirak ne’ebé asegura pertinénsia no kualidade hosi Kursu sira ne’ebé ministradu iha UNTL. Ita presiza atu UNTL iha kursu sira ne’ebé responde ba nesesidade sira País ne’e nian. Ita presiza atu konsidera avaliasaun programátika ne’ebé realiza hosi ANAAA no iha ne’ebé nia rezultadu sira hatudu katak kursu barak UNTL nian iha de’it avaliasaun 'Suficiente'. Presiza atu serbisu maka’as atu nune’e, iha tinan 5 oin mai, UNTL atinje klasifikasaun 'Muito Bom' iha maioria kursu sira," Longuinhos dezafia. Ba Reitór UNTL Sesante Francisco Miguel Martins, MESSK hato'o susesu pesoál ba nia iha kareira profisionál sira hotu.

Dili, 29 Janeiru 2021 - Governu Malázia liuhosi nia Embaixadora iha Timor-Leste, Sarimah Akbar, entrega apoiu máskara hamutuk rihun hitunulu (70.000) ba Governu Timor-Leste hodi tulun prevene diseminasaun Covid-19. Kontribuisaun máskara ne'e Embaixadora Sarimah entrega ohin (29/01) iha Dili, no simu direita hosi Vise Ministru Negósiu Estranjeiru no Kooperasaun (MNEK) Julião da Silva nu'udar reprezentante Governu Timor-Leste. Vise MNEK lori Governu Timor-Leste nia naran hato'o agradesimentu no apresiasaun ba Governu Malázia, hodi dehan katak Covid-19 nu'udar pandemia globál ida tanba ne’e presiza mós esforsu no asaun globál.

Dili, 28 Janeiru 2021 - Embaixadór Portugál Iha Timor-Leste José Machado Vieira, hasoru malu ho Ministru Justisa Timor-Leste Manuel Cárceres, iha kinta (28/01) ne'e iha nia knaar-fatin Ministériu Justisa, Dili, ho objetivu hodi informa katak Governu Portugál prontu atu kontinua apoia Estadu Timor-Leste iha setór Justisa liuliu setór hirak ne'ebé sai prioridade Ministériu Justisa nian. Tanba ne'e, Embaixadór Machado husu ba Ministériu Justisa atu submete pedidu prioridade sira Ministériu Justisa nian ba iha Embaixada Portugál nune'e parte Embaixada bele haree no diskute. Ministru Cárceres agradese ba Embaixadór Machado nia inisiativa hodi kontinua apoia Timor-Leste liuliu iha parte Justisa nian. Ministru Justisa dehan, parte Ministériu Justisa mós prepara ona Pedidu Apoiu Kooperasaun Portugeza ba Ministériu Justisa Timor-Leste no sei submete ba iha Embaixada Portugál iha tempu badak.

Dili, 29 Janeiru 2021 – Kampus fakuldade Enjeñaria, Siénsia no Teknolojia, Universidade Nasionál Timor Lorosa’e (FEST-UNTL) nia distánsia dook tebes hosi sidade Dili no transporte públiku ne’ebé sirkula ho rota Hera-Dili nia kustu mós karun liu, nune’e difikulta tebes estudante sira-nia viajen loro-loron atu hala’o estudu, haktuir estudante balu iha sexta (29/01) ne’e iha Kampus FEST-UNTL Hera, Dili. “Estudante sira maioria hela iha Dili tanba família iha Hera laiha […] transporte públiku Hera-Dili nia kustu ba estudante ne’e tenke selu sentavu 0.50 atu sa’e. Entaun loro-loron estudante ida tenke iha osan estimadamente liu dólar ida hodi bele hala’o estudu iha Hera. Nune’e sira-nia ekonomia la sufisiente,” informa Senadu FEST-UNTL Martinho Locateli ba jornalista Timor News. Ho preokupasaun ne’ebé hanesan, estudante ida ho naran Yohanes dos Santos akresenta, dala-barak estudante FEST-UNTL ne’ebé hela iha Dili tenke hapara arbiru de’it kareta privadu sira iha Kampus oin no iha terminál Bekora hodi halo viajen Hera-Dili ka Dili-Hera tanba osan laiha atu sa’e transporte públiku, no ida ne’e hamosu ona asidente balu iha Fatu-ahi. Ne’e duni sira husu ba Reitór eleitu foun UNTL nian atu fó solusaun ida adekuadu liu ba estudante FEST-UNTL tanba sira maioria to'os-na'in nia oan ne’ebé hela iha sidade Dili no hala’o estudu iha kampus FEST-UNTL Hera.

Manufahi, 29 Janeiru 2021 – Uma-kain hamutuk 14 nu’udar vítima ba dezastre anin-boot ne’ebé sobu estraga tiha sira-nia uma iha Janeiru 2021 ne’e iha munisípiu Manufahi hetan apoiu emerjénsia hosi Governu. Koordenadór Jestaun Risku Dezastre Manufahi, Elezito da Costa informa katak vítima uma-kain 14 ne’e neen (6) iha suku Holarua, lima (5) iha suku Daisua no tolu seluk iha suku Betanu, Babulu no Grotu. Apoiu ne’ebé vítima sira simu mak foos, mina, dose, ikan sardina, susu-been, lona no sasán dapur nian. Tuir Elezito katak, kona-ba materiál konstrusaun parte munisípiu halo ona rekapitulasaun ba dadus no kanaliza ba Governu Sentrál atu halo prosesu distribuisaun hodi harii hikas vítima sira-nia uma ne’ebé hetan estragus tanba anin sobu.

Dili, 01 Fevereiru 2021 – Ministériu Saúde (MS) entrega Bolseiru klase Post Laborál ho Diploma III hamutuk na’in-180 ba Universidade Nasionál Timor Lorosa’e (UNTL) atu sira hala’o tán estudu durante tinan rua (2) hodi hasa’e liután sira-nia abilidade. Bolseiru na’in hirak ne’e MS entrega ba UNTL liuhosi Memorandum of Understanding (MoU) ne’ebé asina direita hosi Ministra Saúde Odete Freitas Belo ho Reitór foun UNTL João Soares Martins, ne’ebé hala’o ohin (01/02) iha Palácio das Cinzas, Dili. “Hamutuk ho exelénsia señor Vise Ministru Saúde iha loron klosok ida ne’e, nu’udar previléjiu boot hodi entrega ami-nia pesoál sira ne’ebé mak durante ne’e hala’o servisu ba UNTL hamutuk 180, atu sira kontinua sira-nia estudu iha UNTL ho objetivu atu hasa’e di’ak liután sira-nia koñesementu, sira-nia abilidade iha área enfermajen no parteira,” Odete informa. Ministra Odete mós espera katak ho sira-nia kontinuasaun estudu iha UNTL ne’e bele lori vantajen hodi hadi’ak situasaun no kondisaun saúde nian iha Timor-Leste. Enkuantu totál númeru 180 ne’e kompostu hosi parteira na’in-90 no enfermajen na’in-90.

Myanmar, 01 Fevereiru 2021 – Militár iha Myanmar halo ‘Golpe de Estado’ iha nasaun refere hodi kaptura tiha Prezidente Myanmar Win Myint no Líder de-faktu Aung San Suu Kyi, no anunsia iha segunda (01/02) ne’e katak Militár mak sei kaer podér iha nasaun refere durante tinan ida (1). Golpe de Estado ne’e akontese relasiona ho vitória ne’ebé Aung San Suu Kuy nia partidu Liga Nasionál Demokrasia (sigla inglés NLD) hetan iha eleisaun ne’ebé hala’o iha Novembru 2020 liubá iha Myanmar. Parte Militár konsidera katak vitória maioria ne’ebé partidu NLD hetan ne’e la justu no iha votu inventadu millaun 10 resin. Ho ida ne’e mak antes ne’e Jenerál Seniór Min Aung Hlaing nu’udar Komandante Militár Myanmar, ameasa ona atu hamosu Golpe de Estado iha nasaun refere. Ikus mai Militár kaptura duni Líder hirak ne’ebé temi ona hodi anunsia Estadu Emerjénsia no sira temi katak sei kaer podér durante tinan 1, no Eiz Jenerál Militár Myanmar Myint Swe mak sei kaer fali pasta Prezidente.

Dili, 01 Fevereiru 2021 – Embaixadór Korea Súl foun iha Timor-Leste, Kim Jeong Ho, hasoru malu ho Ministru Defeza Timor-Leste, Filomeno da Paixão de Jesus, ohin (01/02) iha Fatuhada, Dili, hodi ko’alia kona-ba atu halo kooperasaun entre Korea Súl ho Timor-Leste iha área Defeza. “Durante ne’e laiha akordu Timor-Lesteho Korea Súl, tanba ne’e mak ha’u husu se bele ita iha 2021 asina MoU (Memorandum of Understanding) ho Repúblika Korea Súl kona-ba kooperasaun entre Defeza nian,” Ministru Filomeno informa hafoin enkontru. Ministru Filomeno mós husu ba Embaixadór Kim katak iha kooperasaun ne’e sé bele haruka mós estudante sira ba hala’o estudu iha eskola akadémika militár Korea Súl nian. Embaixadór Kim hateten, nia interesante ho ida ne’e tanba molok ne’e nia ko’alia ona ho Ministru Defeza Korea Súl nian kona-ba atu apoia área Defeza iha Timor-Leste. Tanba ne’e, nia hakarak atu sira bele hasoru malu tán hodi diskute kona-ba kooperasaun ne’e ba futuru.

Dili, 01 Fevereiru 2021: Primeiru-Ministru (PM) Taur Matan Ruak, ohin (01/02) realiza enkontru ida iha Palásiu Governu, Dili, ho Diretór Sentru Integradu Jestaun Krize (SIJK), Brigadeiru Jenerál João Miranda Aluk, hodi diskute kona-ba posibilidade atu reativa hikas Sala Situasaun SIJK hanesan iha Estadu Emerjénsia dahuluk liubá, tanba númeru kazu Covid-19 kontinua sa’e liuliu iha provínsia Nusa Tenggara Timur (NTT), Indonézia, ne’ebé kazu Covid-19 tama ona iha kontájiu komunitária ho nia nível iha ona deskontrolu, no bele fó risku ba Timor-Leste liuliu iha munisípiu sira iha fronteira hanesan Bobonaru, Kovalima no RAEOA. Tuir PM Taur katak, daudauk ne’e Timor-Leste iha hela risku boot ba kontájiu komunitária tanba iha fatór rua ne’ebé influensia, ida mak kazu Covid-19 iha NTT ne’ebé tama ona kontajiu komunitária no ida seluk mak kazu pasajen ilegál iha fronteira terestre. Tanba ne’e PM Taur subliña katak presiza reativa fila-fali Sala Situasaun SIJK atu fó apoiu máximu ba Ministériu Saúde hodi tau-matan liuliu ba munisípiu tolu iha fronteira atu evita labele iha kontájiu komunitária iha rai-laran.

NTT, 01 Fevereiru 2021 – Totál númeru hosi dadus atualizadu ba loron ohin (01/02) nian kona-ba kazu pozitivu infektadu Covid-19 iha provínsia Nusa Tenggara Timur (NTT), Indonézia, ne’ebé ativu ka baixa hela hamutuk 2.723 no mate ona hamutuk 147, haktuir publikasaun hosi mídia Primeiru-Ministru. Enkuantu, dadus kona-ba Covid-19 tuir distritu sira iha NTT ne’ebé baliza ho Timor-Leste mak hanesan, iha distritu Belu ne’ebé baliza ho munisípiu Bobonaru iha kazu ativu 97 no mate 5, iha distritu Malaka ne’ebé baliza ho munisípiu Kovalima iha kazu ativu 12 no mate laiha, no iha distritu Timur Tengah Utara (TTU) ne’ebé baliza ho RAEOA iha kazu ativu 44 no mate 1. Dadus kazu konfirmadu Covid-19 jerál iha Indonézia hamutuk 1078314, rekuperadu 873221 no mate hamutuk 29998.

Dili, 02 Fevereiru 2021 – Iha pasiente rekuperadu foun rua (2) maibé Ministériu Saúde rejista tán kazu Covid-19 pozitivu infektadu foun lima (5) asintomátiku, sexu mane tolu (3) ho idade 52, 50, 15, no sexu feto rua (2) ho idade 14 no 18, informa Odete da Silva Viegas nu’udar Koordenadora Jerál Komisaun Covid-19, ohin (02/02) iha Palácio das Cinzas, Dili. “Sira-nia viajen hosi Tanzánia iha 17 Janeiru 2021, no 20 Janeiru sira tún iha Aeroportu Dili ho aviaun Malázia Airlines. Sira halo auto-kuarentena iha Lorenso Campound Metiaut no fatin refere prienxe duni prosedimentu Covid-19. Teste swab foti iha 29 Janeiru, rezultadu RT-PCR pozitivu SARS CoV-2,” Odete haktuir. Tanba ne’e, pasiente Covid-19 ne’ebé rekuperadu ona hamutuk 53, pozitivu ativu ka baixa hela hamutuk 22, no hosi totál ativu ne’e 21 iha Vera-krúz no ida (1) iha RAEOA.

Dili, 02 Fevereiru 2021 – Prezidente Estadus Unidus Amérika (EUA) Joe Biden ameasa atu hatún pena ba Myanmar tanba militár iha nasaun refere halo ‘Golpe de Estado’ hodi deklara iha segunda (01/02) ne'e katak militár mak kaer fali podér, haktuir BBC News iha tersa (02/02) ne’e. Militár Myanmar kaptura Laureada Nobel Páz 1991 Aung San Suu Kyi, no líder sivíl seluk tán, tanba parte militár konsidera katak vitória maioria ne’ebé Aung San Suu Kyi nia partidu Liga Nasionál ba Demokrasia (sigla inglés, NLD) hetan iha elesaun jerál ne’ebé hala’o iha Novembru 2020 liubá ne’e la justu. Iha komunikadu ida, Joe Biden hateten, “labele husik de’it violénsia atu anula povu nia vontade ka atu hamoos rezultadu eleisaun ne’ebé kredível [...] Estadus Unidus Amérika sei defende demokrasia iha ne’ebé de’it wainhira demokrasia hetan atake”. Biden hateten, kapturasaun ba líder de facto Myanmar Aung San Suu Kyi no lideransa sivíl sira seluk ne’e nu’udar “atake direita ba demokrasia no Estado de Direito".

Dili, 01 Fevereiru 2021 – Ministériu Agrikultura no Peska (MAP) liuhosi parseiru dezenvolvimentu Conservation International (CI) Timor-Leste fó formasaun ba joven hamutuk na’in-20 hosi munisípiu Ermera no Likisá kona-ba Jestaun Ambientál hodi hasa’e sira-nia koñesimentu iha área ortikultura. Formasaun ne’e ofisialmente loke hosi Vise Ministru MAP Abílio Xavier de Araújo iha segunda (01/02) ne’e iha Sentru Formasaun Profisionál Tibar, no sei hala’o durante fulan ida iha Fevereiru nia laran. Country Director CI, Manuel Mendes iha entrevista hateten, CI iha tarjetu atu fó formasaun ba kona-ba Jestaun Ambientál ba juventude hamutuk na’in-100 hosi suku sanulu. “Faze dahuluk hahú ho Sentru Formasaun Tibar ita sei halo formasaun ba juventude hamutuk 20 ne’e mak mai hosi suku Leorema, fahilebu, Linu no Ulmera. Daudauk ne’e sira iha ona sentru Tibar,” Dehan Country Director.

Dili, 08 Fevereiru 2021 - Organizasaun Naun-Governamentál Anti-Korupsaun Lalenok Ba Ema Hotu (LABEH) haktuir, relatóriu Índise Persepsaun Korupsaun (sigla inglés CPI) 2020 nian hatudu katak Timor-Leste sai ona hosi kór mean ba kór laranja hodi túr fali iha pozisaun 86 ho pontu 40 hosi totál nasaun 180 ne'ebé avalia hosi Transparénsia Internasionál Koligasaun Mundiál Kontra Korupsaun, maibé kazu korupsaun barak mak para hela iha Tribunál. Tanba ne'e, LABEH husu Governu labele kontente ho rezultadu hosi CPI 2020 ne'e. "Governu labele kontente liu ho Índise Persepsaun Korupsaun 2020 [...] kazu korupsaun barak mak sei para hela iha Tribunál," informa Diretór Ezekutivu LABEH Christopher Henry Samson, ohin (08/02) iha nia knaar-fatin LABEH Komoro, Dili. Nia mós dehan maske rezultadu CPI 2020 hatudu nune'e maibé povu barak mak enfrenta hela hamlaha, menus fasilidade bee-moos, saúde públiku no seluk tán. Tanba ne'e LABEH husu Governu tenke servisu maka'as atu Timor-Leste sai nasaun ida ne'ebé respeita povu nia votu iha eleisaun.

Dili, 02 Fevereiru 2021: FALINTIL-FDTL (F-FDTL) selebra loron Transformasaun FALINTIL ba F-FDTL ba dala-20, ohin (02/02) iha Kuartél Jerál F-FDTL Fatuhada, Dili, ho dalan simbóliku de’it no la hanesan ho selebrasaun ne’ebé halo ona iha tinan kotuk tanba pandemia Covid-19, inklui lansa mós livru tolu kona-ba F-FDTL. Xefe Estadu Maiór Jenerál F-FDTL Lere Anan Timur iha nia diskursu hateten, maske selebrasaun ne’e simbóliku de’it maibé ninia signifikadu no solenidade boot nafatin. “Agradesimentu espesiál ha’u hato’o ba sira ne’ebé hahú ezisténsia Forsa Armada nian iha 2001, liuliu ba Veteranu sira ne’ebé mai hosi ai-laran, tanba kontribuisaun ne’ebé fó ba nasaun no ba povu ita hamutuk mak transforma, hakfilak FALINTIL ba Forsa Defeza Timor-Leste, tinan 24 hala’o rezisténsia Armada, tinan 20 tán serví iha Forsa Defeza Timor-Leste,” Jenerál Lere dehan. Livru sira ne’ebé lansa iha serimónia selebrasaun ne’e mak hanesan livru ida kona-ba ‘Dezenvolvimentu FALINTIL-FDTL Hosi 2001’,  ida fali kona-ba ‘Baze de Apoio’, no ida seluk kona-ba ‘Funu Ai-hán FALINTIL’.

Dili, 02 Fevereiru 2021 – Parlamentu Nasionál aprova proposta rezolusaun kona-ba adezaun Timor-Leste ba Konvensaun Novaiorke 1958 liuhosi diskusaun no votasaun ne’ebé realiza ohin (02/02) iha Parlamentu Nasionál, hodi rezulta votu áfavór 31, abstensaun 3 no kontra 0 ba proposta ne'e. Molok ne’e Deputadu sira hato’o prokupasaun kona-ba proposta atu adere Timor-Leste ba Konvensaun ne'e, no Ministru Prezidénsia Konsellu Ministru Fidelis Magalhães responde hodi fó ezemplu vantajen hodi adezaun refere. “Karik sidadaun timoroan ida disputa komesiál ho sidadaun Afeganistaun, maibé Afeganistaun la hola parte iha konvensaun ne’e, wainhira sira na’in rua lori disputa ne’e ba Tribunál arbitrajen Singapura no desizaun tún husu sidadaun timoroan ne’e tenke selu. Maibé depois de timoroan ne’e fila tiha mai Timór no lakohi selu ona, maske iha inisiu voluntariamente nia hola parte. Saida mak akontese sé sidadaun Afganistaun ne’e mai tuir (Timor-Leste) atu lori timoroan ne’ebé halai sai hosi responsabilidade ne’e tuir justisa ita nian, maibé justisa ita nian sei rejeita, tanba Estadu Afeganistaun la hola parte iha konvensaun ne’e,” Ministru Fidelis esplika.

Dili, 02 Fevereiru 2021 – Ministru Administrasaun Estatál Miguel Pereira de Carvalho relata ba Primeiru-Ministru Taur Matan Ruak ohin (02/02) iha Palásiu Governu, Dili, katak Ministériu Administrasaun Estatál (MAE) prepara ona revizaun lei sira ba Eleisaun Prezidensiál ne’ebé sei hala’o iha Marsu 2022, inklui revizaun lei resenseamentu eleitorál no mós lei tolu ne’ebé prontu no submete ona ba Konsellu Ministru atu diskute hodi aprova. “Depois fó tempu mós ba iha Parlamentu Nasionál para bele diskute hodi aprova, liuliu lei Eleisaun Prezidensiál. Eleisaun Prezidensiál sei halo iha fulan Marsu tinan oin,” Ministru Miguel akresenta. Nia mós dehan katak karik eziste krize sanitária Covid-19 aumenta maka’as tán iha tempu eleisaun, Sekretariadu Tékniku Administrasaun Eleitorál (STAE) preparadu para atu bele realiza eleisaun iha tempu ida ne’ebá.

Dili, 03 Fevereiru 2021 – Ministériu Saúde deteta tán kazu Covid-19 infektadu foun rua no sidadaun na’in rua (2) ne’e ho sexu mane idade 22 no feto idade 34 no sira mai hosi nasaun viziñu Indonézia, informa Nilton do Carmo nu’udar Koordenadór Pilár VII Covid-19, ohin (03/02) iha Palácio das Cinzas, Dili. “Sira mai hosi nasaun viziñu Indonézia hosi provínsia ne’ebé la hanesan, iha 20 Janeiru sira tama mai Timór liuhosi pontu entrada Batugadé hamutuk ho pasajeiru na’in-118. Sira kumpre kuarentena obrigatóriu iha otél la hanesan, ida iha otél Leokase no ida seluk iha otél Time Square. Hosi ekipa vijilánsia epidemolójika ba halo teste swab dahuluk iha 21 Janeiru ho rezultadu teste negativu, teste daruak foti iha 01 Fevereiru no iha 2 Fevereiru rezultadu RT- PCR hatudu pozitivu SARS CoV-2,” Nilton informa. Nune’e totál pasiente ne’ebé oras ne’e baixa hela hamutuk na’in-24 no rekuperadu foun laiha.

Dili, 02 Fevereiru 2021 – Diresaun Nasionál Urbanizmu (DNU) prepara ona dezeñu detalladu kona-ba liña ka espasu bisikleta nian iha dalan públiku iha sidade Dili, ne’ebé sei implementa iha tinan ida ne’e. Dezeñu ne’e DNU aprezenta ona ba Ministru Obras Públikas (MOP) iha tersa (02/01) ne’e iha edifísiu MOP Kaikoli, Dili. Liña bisikleta refere ho distánsia aproximadamente kilómetru lima (5) hosi área Metiaut – Kristu Rei, kompletu ho estensaun no manutensaun ba trotoar nian mak estratejia planu urbanu nian ne’ebé enkaixa aspeitu complete streets no sistema multi-modal transport hodi bele akomoda siklista no ema la’o-ain sira. Konstrusaun fasilidade urbana foun ida ne’e bele fornese seguransa ba utilizadór sira wainhira uza estrada no aumenta asesibilidade área turístiku ba ema hotu. Investimentu ba projetu embelezamentu ne’e sei tau konsiderasaun ba ema ho defisiensia sira-nia asesibilidade no nesedidade.

Dili, 04 Fevereiru 2021 – Autoridade Saúde Timor-Leste ohin (04/02) informa tán kazu foun katak timoroan na’in tolu (3) pozitivu Covid-19, feto ida ho idade 21 no mane rua ho idade 22 no 29. Kordenadora Pilár III Covid-19 Josefina Clarinha haktuir katak hosi pasiente foun tolu refere, mane ho idade 29 ne’e sai ba NTT-Indonézia no tama fali mai Timor-Leste hosi fronteira ilegalmente hafoin Polísia kaptura fali nia. “Mane ida ne’ebé ho idade 29 iha 20 Janeiru 2021, sai hosi Salele, munisípiu Kovalima ba Atambua Indonézia liuhosi dalan ilegál. Iha 22 Janeiru nia deside fila mai Timór liuhosi Malaka no tama nafatin liuhosi dalan ilegál parte Salele nian. Iha loron 22 ne’e kedas Polísia Unidade Patrullamentu Fronteira (UPF) kaptura no lori ba submete iha kuarentena. Ohin 04 Fevereiru ekipa vijilánsia ba foti amostra swab, no rezultadu teste hatudu katak sidadaun ne’e pozitivu Covid-19. Daudauk ne’e ekipa prepara ona atu transporta mai sala izolamentu Vera-Kruz, Dili,” informa Josefina ohin iha Palácio das Cinzas, Dili. Nune’e pasiente Covid-19 ne’ebé oras ne’e baixa hela iha Timor-Leste sa’e ba na’in-27 ona no rekuperadu foun laiha.

Dili, 04 Fevereiru 2021 – Sekretaria Estadu ba Formasaun Profisionál no Empregu (SEFOPE) halo selesaun ba kandidatu traballadór timoroan hamutuk na’in-184 iha kinta (04/02) ne’e iha Sentru Formasaun Tibar, atu haruka ba servisu iha Australia liuhosi Seasonal Workers Program (SWP). Kandidatu traballadór na’in-184 ne’e selesionadu hosi lista baze dadus SEFOPE nian ne’ebé tuir ona teste iha munisípiu 11 no RAEOA,  no sira priense ona kritéria ne’ebé ajénsia rua hosi Austrália husu atu bele kompete iha prosesu selesaun ne’e. Líder máximu SEFOPE Alarico de Rosário ne’ebé direitamente halo abertura ba selesaun ne’e hateten, kandidatu sira ne’ebé karik pasa iha prosesu selesaun tenke hatudu komportamentu di’ak wainhira ba servisu iha Austrália, hodi bele loke dalan ba to’os-na’in sira hosi nasaun refere atu emprega tán joven timoroan sira.

RAEOA, 04 Fevereiru 2021 – Prezidente Autoridade Rejiaun Administrativa Espesiál Oekusi-Ambenu (RAEOA) Arsénio Bano, hamutuk ho Diretór no Sekretáriu Rejionál inklui Xefe Departamentu sira, iha kinta (04/02) ne’e halo lansamentu fatuk dahuluk ba projetu konstrusaun no perfurasaun sistema bee-moos iha aldeia Bihala, suku Bobokase, sub-rejionál Pante-Makasar, RAEOA, ho objetivu atu fasilita komunidade uma-kain hamutuk 730 ho totál populasaun 3200 iha aldeia refere hodi asesu ba bee-moos. Xefe suku Bobokase Sebastião Cob hateten, durante tinan 20 nia laran komunidade iha aldeia refere hasoru difikuldade atu hetan bee-moos wainhira tempu bai-loro. Ne’e duni nia agradese ba Autoridade RAEOA tanba fó ona atensaun ba komunidade Bihala nia pedidu ba bee-moos. Arsénio Bano husu ba komunidade sira iha Bihala atu tau-matan didi’ak ba bee-moos ne’e wainhira projetu remata ona, hodi bele uza ba tempu naruk.

RAEOA, 04 Fevereiru 2021 – Prezidente Autoridade Rejiaun Administrativa Espesiál Oekusi-Ambenu (RAEOA) Arsénio Bano hateten katak iha tinan 2021 Autoridade RAEOA sei realiza projetu konstrusaun no perfurasaun sistema bee-moos hamutuk hitu (7) iha RAEOA. “Autoridade RAEOA tau planu bee-moos sai hanesan prioridade prinsipál atu nune’e komunidade sira iha RAEOA labele halerik ba bee-moos wainhira iha tempu bai-loro,” Arsénio akresenta tán ba komunidade sira iha kinta (04/02) ne’e liuhosi nia diskursu iha serimónia lansamentu fatuk dahuluk ba projetu konstrusaun no perfurasaun bee-moos iha aldeia Bihala, suku Bobokase, sub-rejionál Pante-makasar, RAEOA. Nune’e, nia mós husu ba komunidade sira hotu atu kuida ho didi’ak fasilidade sistema bee-moos sira ne’ebé Autoridade RAEOA sei konstrui, hodi bele uza ba tempu naruk liután.

Dili, 05 Fevereiru 2021 - Ministériu Ensinu Superiór, Siénsia no Kultura (MESSK) liuhosi Diretora Jerál Ensinu Superiór no Siénsia Maria Filomena Lay, ohin (05/02), anunsia ona rezultadu katak estudante hamutuk 4.075 mak pasa iha rejime jerál no 1.507 mak pasa iha rejime espesiál, nune’e estudante ho totál 5.582 mak admitidu ba Universidade Nasionál Timor Lorosa'e (UNTL) no Institutu Politékniku Betanu (IPB). “Hosi númeru totál rejime jerál ne'e 3.865 ba UNTL no 210 ba IPB [...]. Hosi númeru totál rejime espesiál ne'e 1.417 ba UNTL no 90 ba IPB,” Maria Filomena akresenta liuhosi konferénsia imprensa ne'ebé hala'o iha INFORDEPE, Dili. Nia mós esplika, númeru estudante ne'ebé propoin hosi Konsellu Jerál UNTL no IPB atu MESSK rekruta mak ho totál 4.620, maibé númeru estudante ne’ebé admitidu ona mak 5.582 nune’e boot liu tiha proposta hosi UNTL no IPB, ho razaun tanba 5.582 ne’e inklui ona estudante mellór klasifikadu hosi munisípiu sira hamutuk 130, no kandidatu balu ne’ebé konkore iha kursu hanesan nia valór mós boot ho sira seluk nune’e MESSK fó pasa hodi evita diskriminasaun.

Dili, 10 Fevereiru 2021 – Prezidente Parlamentu Nasionál (PPN) Aniceto Guterres Lopes, fó posse ba Prezidente re-eleitu Konsellu Imprensa (sigla portugés CI) Virgilio da Silva Guterres, ohin (10/2), inklui mós ba nia membru sira hanesan Otelio Ote, Expedito Dias Ximenes, Francisco da Costa no Benevides Barros, atu lidera CI ho mandatu ba tinan haat hahú hosi 2021 to’o 2025. Iha diskursu, PPN hateten katak CI iha papél importante iha prosesu dezenvolvimentu nasionál, liuliu iha kontestu garante liberdade imprensa no liberdade espresaun, tanba ne’e Governu iha responsabilidade hodi kria kondisaun ba órgaun komunikasaun sira atu ezerse papél ho profisionál. Prezidente CI hateten iha nia diskursu katak, iha mandatu dahuluk CI konsentra maka’as ba kriasaun infraestrutura no rekursu umanu. Nune’e, iha mandatu daruak ne’e sei konsentra ba kualidade no dezenvolvimentu atividade jornalístika nian.

Dili, 08 Fevereiru 2021 – Ekipa Reitorál foun hosi Universidade Nasionál Timor Lorosa’e (UNTL) ba períodu 2021-2026 ne’ebé lidera hosi Reitór João Soares Martins, ohin (08/02), aprezenta-an ba Primeiru-Ministru Taur Matan Ruak iha Palásiu Governu, Dili, hodi husu mós Primeiru-Ministru nia akonsellamentu ba ekipa atu lori UNTL ba oin ho di’ak liután. “Ohin ami mai aprezenta-an ba Sr. Primeiru-Ministru kona-ba Reitorál estrutura foun, no ami husu mós Sr. Primeiru-Ministru nia akonsellamentu ba ami oinsá mak ami bele lori UNTL ne’e ba oin di’ak liután, ida ne’e mak ohin ami ko’alia. Ami kontente tebes tanba Sr. Primeiru-Ministru ko’alia ho ami barak tebes no ne’e hatudu katak Sr. Primeiru-Ministru hakarak UNTL ne’e ba oin, setór Edukasaun tenke ba oin,” dehan Reitór João Soares Martins ba imprensa, hafoin remata sorumutuk ho Primeiru-Ministru. Entretantu Primeiru-Ministru fó votu felisitasaun no dezeju susesu ba ekipa Reitorál foun UNTL nian durante kaer mandatu, hodi akresenta katak, importante halo planeamentu di’ak atu iha futuru UNTL bele sai universidade kualifikadu ne’ebé mós prodúz matenek kualifikadu.

Dili, 08 Fevereiru 2021: Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo informa katak hosi 28 Janeiru to’o 06 Fevereiru 2021 PNTL rejista kazu asidente hamutuk 35 no insidente 56 iha teritóriu Timor-Leste. “Kazu hirak ne’e mak hanesan asaltu malu hamutuk 27, ta’a malu haat (4), violénsia doméstika 15, tuda malu lima (5), dezastre naturál tolu (3) no ahi hán uma ida (1),” Arnaldo relata ohin (08/01) liuhosi konferénsia imprensa. Nia informa tán katak iha semana refere akontese mós kazu pasajen ilegál iha fronteira iha 28 Janeiru, sidadaun ida ho inisiál FA tama ilegálmente mai vizita nia parente iha Kovalima, nune’e PNTL kaptura hodi lori ba entrega iha parte saúde atu kumpri kuarentena, no hafoin ida ne’e nia sei kumpri mós detensaun oras 72 hodi hein atu submete tán ba prosesu investigasaun.

Dili, 08 Fevereiru 2021 – Iha semana kotuk (28 Janeiru – 06 Fevereiru) udan ho anin boot sobu komunidade sira-nia uma iha fatin tolu (3) iha Timor-Leste, haktuir Porta-vóz Komandu PNTL Arnaldo de Araújo ohin (08/02) liuhosi konferénsia imprensa. “Durante semana ida (28 Janeiru – 06 Fevereiru) akontese mós dezastre naturál hamutuk tolu mak hanesan, iha loron 29 fulan Janeiru akontese anin sobu komunidade nia uma iha aldeia Waimata [...] Iha loron 28 Janeiru anin sobu komunidade nia uma iha suku Irabin de Baixo, postu-administrativu Uatokarbau. Nune’e mós iha loron 4 fulan Fevereiru anin ho udan boot sobu komunidade nia uma iha aldeia Kadahur suku Fohorem, postu-administrativu Fohorem. Nia informa tán, uma ne’ebé hetan estragus iha aldeia Waimata ne’e hanehan mós ema na’in rua no rezulta sira kanek grave.

Dili, 08 Fevereiru 2021: Primeiru-Ministru Taur Matan Ruak observa direita projetu konstrusaun Portu Baia Tibar, iha segunda (08/02) ne’e, no hetan briefing hosi responsável PMU no Timor Port kona-ba projetu refere nia lala’ok hodi informa mós katak iha Janeiru 2021 nia progresu atinje ona pursentu 45 (45%). Hafoin observa tiha progresu konstrusaun Portu Baia Tibar, ba jornalista sira Primeiru-Ministru hateten, nia vizita ne’e ho objetivu atu haree mós preparativu sira ne’ebé tenke halo tán molok entrega ba Governu iha fulan Maiu tinan oin. “Mai vizita Portu Tibar, liuliu halo preparativu, para haree nia nível dezenvolvimentu ne’e la’o oinsá ona, no oinsá mak Ministériu sira liuliu iha ligasaun ho Portu ne’e bele mós halo preparativu, tanba tinan oin, Maiu sei entrega. Tanba ne’e vizita ida ne’e ho objetivu primeiru, atu haree nia nível dezenvolvimentu to’o iha ne’ebé ona. Tuir informasaun ne’ebé fó 45% ona. Segundu haree preparativu saida mak tenke halo tán paraké antes entrega ba ita (Governu) buat hotu prontu ona para ajuda nia funsionamentu operasionalizasaun,” Primeiru-Ministru informa.

Dili, 10 Fevereiru 2021 – Konsellu Ministru aprova projetu rezolusaun Governu nian tolu hodi nomeia Abel da Conçeição nu’udar Administradór Munisipál foun Aileu, Leovigildo Amaral Pereira nu’udar Administradór Munisipál foun Ainaru, no Francisco de Andrade nu’udar Administradór Munisipál foun Kovalima. Nomeasaun Administradór Munisipál foun tolu ne’e aprezenta hosi Ministru Administrasaun Estatál Miguel Pereira ohin (10/2) iha reuniaun ne’ebé Konsellu Ministru realiza iha Palásiu Governu. Administradór Munisipál foun tolu ne’e sei hala’o knaar iha rejime komisaun servisu nian ho mandatu períodu tinan lima.

Dili, 09 Fevereiru 2021: Uma-kain afetadu hamutuk 11 hosi konstrusaun edifísiu Polísia Nasionál Timor-Leste (PNTL) iha Kaikoli, Dili, seidauk simu indeminizasaun hosi Governu atu hamamuk fatin hodi hahú konstrusaun edifísiu PNTL, haktuir Porta-vóz uma-kain afetadu Rogério Marçal ohin (09/02) iha Kaikoli. Tanba ne’e, nia dehan, sira sei la kumpri órden ne’ebé Komandante Jerál PNTL Komisáriu Faustino da Costa haruka atu sira hamamuk fatin, tuir informasaun ne’ebé Timor News publika iha 04 Fevereiru liubá. “Iha prosesu negosiasaun dala barak ona maibé seidauk iha akordu kona-ba valór indeminizasaun ba ami nia propriedade. [...] Ami rejeita atu hamamuk ami-nia fatin ba órden ilegál hirak ne’ebé mak deklara hosi Komisáriu PNTL Sr. Faustino da Costa, ne’ebé fó sai iha mídia online Timor News iha loron 04 Fevereiru 2021,” Rogério dehan. Nia mós akresenta, parte Estadu haruka de’it uma-kain afetadu sira atu submete kartaun eleitorál no konta bankária atu hodi simu indeminizasaun maibé laiha akordu ruma kona-ba indeminizasaun nia valór bazeia ba propriedade uma-kain ida-idak nian.

Dili, 09 Fevereiru 2021 – Embaixadór Austrália iha Timor-Leste Peter Roberts hateten katak Austrália prontu no iha komitmentu atu suporta prosesu vasinasaun kontra Covid-19 iha Timor-Leste liuhosi kooperasaun ne’ebé nasaun rua ne’e hala’o ona. “Ha’u ko’alia ho Primeiru-Ministru Timor-Leste iha área coronavirus, partikularmente Austrália iha komitmentu atu suporta prosesu vasinasaun iha Timor-Leste [...] Ha’u konfirma ba Primeiru-Ministru, Austrália prontu servisu hamutuk ho Timor-Leste atu responde ba coronavirus”, dehan Embaixadór Peter Roberts, ohin (09/02), hafoin hasoru malu ho Primeiru-Ministru Taur Matan Ruak iha Palásiu Governu, Dili. Nia akresenta, Embaixada Austrália iha Timor-Leste hetan mós suporta fundu dólar australianu millaun 24 hosi Kánbera atu suporta prosesu vasinasaun iha Timor-Leste durante tinan tolu. Enkuantu Primeiru-Ministru iha enkontru ne’e agradese tebes ba apoiu sira hosi Austrália, espesialmente durante períodu Covid-19.

Dili, 09 Fevereiru 2021 – Koodenadora Jerál Komisaun Covid-19 Odete da Silva Viegas informa ohin (09/02) liuhosi konferénsia imprensa ne’ebé hala’o ohin iha Palácio das Cinzas, Dili, katak Ministériu Saúde rejista tán ema na’in neen (6) ne’ebé konfirmadu pozitivu Covid-19, sira sidadaun estranjeiru hotu no tama mai Timor-Leste liuhosi pontu entrada Batugadé. “Pasiente na’in neen (6) ne’e kompostu hosi feto haat (4) ho idade 61, 45, no na’in rua (2) idade hanesan de’it 34. Mane na’in rua ne’e na’in ida (1) ho idade 53 no ida seluk labarik tinan 3,” Odete informa. Nune’e pasiente pozitivu ba Covid-19 ne’ebé oras ne’e baixa hela iha Timor-Leste sa’e ba na’in-29.

Dili, 09 Fevereiru 2021 – Traballadór Seasonal Workers Program (SWP) timoroan hotu-hotu ne’ebé iha Austrália sei hetan oportunidade atu simu vasina kontra Covid-19 wainhira Governu Austrália hahú vasinasaun iha tempu badak, haktuir informasaun divulgadu ohin (09/02) hosi mídia Embaixada Timor-Leste iha Austrália. Iha divulgasaun refere akresentadu katak, oportunidade ba vasina ne’e sei prioritiza liu traballadór hirak ne’ebé servisu iha indústria na’an iha Austrália. Informasaun ida ne’e bazeia ba enkontru ne’ebé realiza iha 05 Fevereiru liubá iha DFAT entre parte hosi Governu Austrália nian ho Timor-Leste hodi diskute kona-ba oportunidade vasinasaun kontra Covid-19 ba traballadór. Maibé, ida ne’e la’os obrigatóriu, katak traballadór sira bele deside hakarak simu vasina kontra Covid-19 ka rejeita.

Dili, 09 Fevereiru 2021 – Sekretáriu Estadu Formasaun Profisionál no Empregu Alarico de Rosário informa katak sei Governu sei harii Sentru Formasaun Integradu Exelente ida no fatin atu harii ne’e parte Sekretaria Estadu Formasaun Profisionál no Empregu (SEFOPE) identifika ona iha postu-administrativu Metinaru. “Ami ko’alia asuntu lubuk ida, ida mak Sentru Exelente ne’ebé mak atu hamriik iha Timor-Leste, nia progresu to’o iha ne’ebé ne’e mak Sua Eselénsia husu. Ami mós esplika katak Sentru Exelente to’o iha ida ne’e, rai hetan ona, iha Metinaru,” Alarico informa ba imprensa iha tersa (09/2) ne’e, hafoin halo enkontru ho Primeiru-Ministru Taur Matan Ruak, iha Palásiu Governu Dili. Mídia Primeiru-Ministru nian haktuir, Primeiru-Ministru observa katak Sentru Formasaun Governu nian iha Tibar no Bekora la sufisiente atu absorve maun-de-obra, nune’e nia hakarak harii Sentru Formasaun Integradu Exelente ida atu prepara timoroan sira ba merkadu traballu ho kualifikadu liu hanesan nasaun seluk nian.

Xina, 10 Fevereiru 2021 – Ekipa investigadór hosi Organizasaun Mundiál ba Saúde (OMS) aranka ba Wuhan, Xina, iha 14 Janeiru liubá hodi halo investigasaun ba orijen loloos hosi Covid-19, maibé iha tersa (09/2) ne’e ekipa investigadór realiza fali konferénsia imprensa ida iha Wuhan hodi informa katak sira seidauk deskobre evidénsia kona-ba surtu Covid-19 nia orijen loloos. “Nia konkluzaun mak ami la hetan evidénsia kona-ba orijen hosi surtu Covid-19 ne’ebé mosu iha Wuhan iha Dezembru 2019 no iha fatin seluk mós,” Xefe ekipa investigadór OMS Peter Ben Embarek dehan. Embarek akresenta, sira sei investiga nafatin Covid-19 nia via transmisaun. Nia suspeita katak provavelmente transmisaun inisiál Covid-19 mai hosi espésie intermediáriu. Membru hosi ekipa investigadór, Marion Koopmans hateten katak animál sira hanesan koellu, laho no guaxinins bele sai nu’udar intermediáriu.

Dili, 10 Fevereiru 2021 – Prezidénsia Repúblika servisu hamutuk ho Centro Nacional Chega, sei harii memoriál ida ba membru Governu Timor-Leste ne’ebé simu posse iha 30 Novembru 1975 atu hanoin hikas loron istóriku ne’e. Tanba ne’e, ohin (10/2) iha Palásiu Prezidensiál, Dili, Xefe Casa Civíl Francisco Vanconcelos, hasoru malu hodi halo konsulta ho reprezentante família hosi membru Governu 1975 hamutuk na’in-20 ne’ebé simu posse iha momentu ne’ebá iha Palásiu Nobre Lahane, hafoin Timor-Leste deklara tiha independénsia iha 28 Novembru 1975. “Ita presiza prezerva eventu istóriku ne’e,” dehan Xefe Casa Civíl. Reprezentante família sira apresia tebes ho inisiativa hosi Prezidénsia Repúblika tanba ho ida ne’e mak ema hotu sei la haluha erói sira ne’ebé fó vida tomak ba luta independénsia Timor-Leste. Molok ne’e, Prezidénsia Repúblika halo ona konsulta ba membru Governu 1975 ne’ebé sei moris hanesan Mari Alkatiri, Ramos Horta no Abílio Araújo hodi rona hanoin sira kona-ba planu atu harii memoriál ne’e.

Dili, 11 Fevereiru 2021 – Embaixadora Malázia iha Timor-Leste Sarimah Akbar hateten katak Governu Malázia iha komitmentu atu apoia dezenvolvimentu iha Timor-Leste liuliu iha área kapasitasaun Rekursu Umanu. Sarimah informa ida ne’e ohin (11/2) hafoin hasoru malu ho Prezidente Parlamentu Nasionál (PPN) Aniceto Guterres Lopes iha nia Gabinete, Dili, ho objetivu atu reforsa relasaun bilaterál entre nasaun rua liuliu promove diplomasia parlamentár entre Timor-Leste ho Malázia. Nia akresenta, Malázia hahú tiha ona halo kooperasaun no fó apoiu dezde Timor-Leste hetan independénsia to’o ohin loron, no sei kontinua ba futuru tuir nesesidade ne’ebé iha. PPN agradese ba kooperasaun no apoiu hosi Malázia ba Timor-Leste durante ne’e, no nia husu atu kontinua ba futuru, liuliu importante tebes apoiu Malázia nian ba Timor-Leste nia adezaun ba ASEAN. PPN mós husu atu Malázia reforsa kooperasaun interparlamentár liuliu iha asisténsia téknika Parlamentu Nasionál nian.

Dili, 11 Fevereiru 2021 – Pasiente Covid-19 na’in lima (5) hosi izolamentu Vera-krúz rekuperadu ona, maibé Ministériu Saúde rejista fali kazu pozitivu infetadu Covid-19 foun hamutuk 14 iha Timor-Leste, tuir Koordenadora Jerál Komisaun Covid-19 Odete da Silva Viegas informa ohin (11/2) iha Palácio das Cinzas. “Ohin 11 Fevereiru 2021, hosi komisaun nasionál rejista tán kazu konfirmadu pozitivu Covid-19 hamutuk na’in-14, kompostu hosi feto ualu (8) no mane neen (6). Hosi na’in 14 ne’e sidadaun estranjeiru na’in rua (2) no seluk timoroan hotu inklui mós estudante na’in hitu (7). Entre sira ne’e, ida ne’ebé idade ki’ik liu mak 20 no idade boot liu mak 54. Sira hotu asintomátiku ka laiha sintomas,” Odete esklarese. Nia informa tán, pasiente na’in-5 ne’ebé foin rekupera ne’e feto tolu (3) no mane rua (2). Ohin sira reintegra hikas ba ida-idak nia família, nune’e, pasiente ne’ebé oras ne’e baixa hela iha Timor-Leste sa’e ba na’in-38.

Dili, 11 Fevereiru 2021: Organizasaun Mundiál ba Saúde (OMS) rekomenda atu Timor-Leste aplika vasina Astrazeneca hodi kontra Covid-19,  maibé Primeiru-Ministru Taur Matan Ruak hateten katak iha informasaun barak kona-ba Astrazeneca nia efisiénsia no efikásia ne’ebé hamosu hela dúvida, tanba ne’e Konsellu Ministru seidauk deside loloos atu sosa. “Iha informasaun barak perturba ita, halo ita la hakmatek. Iha España hateten katak balu mak kura no balu labele, iha Portugál tinan 65 labele simu lai. Áfrika Súl haruka suspende tanba nia efisiénsia. Halo ita dúvida. Hori-sehik Konsellu Ministru, ami seidauk deside,” Primeiru-Ministru Taur hateten ohin (11/2) hafoin hasoru malu ho Prezidente Repúblika Francisco Guterres Lú Olo iha Palásiu Prezidensiál, Dili. Tanba ne’e, nia akresenta, Governu Timor-Leste husu ba OMS atu rekolla informasaun kona-ba efisiénsia no efikásia hosi vasina Astrazeneca, nune’e wainhira serteja ona mak sei foti desizaun katak sosa ka lae.

Dili, 11 Fevereiru 2021: Primeiru-Ministru (PM) Taur Matan Ruak husu atu labele preokupa ho levantamentu ba fundu petrolíferu hodi finansia mákina Estadu, tanba desizaun iha Ministériu Finansa. “Ema ne’ebé jere osan mak hatene, mak Ministériu Finansa. Sé nia dehan seidauk iha nesesidade ba foti, be ita sira iha li’ur ne’e ansi atu halo saida? Ita labele preokupa tanba nia mak hatene,” Primeiru-Ministru dehan ohin (11/2) hafoin hasoru malu ho Prezidente Repúblika Francisco Guterres Lú Olo, iha Palásiu Prezidensiál, Dili, hodi responde ba preokupasaun kona-ba nesesidade atu halo levantamentu ba Fundu Petrolíferu hodi finansia mákina Estadu ka lae. “Hanesan dapur ida karik, ema ne’ebé hatene hahán to’o ba ita ka lae? La to’o naturalmente tenke to’o tán. Sé to’o, to’o ona,” nia akresenta.

Dili, 15 Fevereiru 2021 – Koordenadór Pilár VII Covid-19 Timor-Leste, Nilton do Carmo, informa katak ohin (15/2) pasiente Covid-19 ida hosi Izolamentu Vera-krúz, Dili, rekuperadu ona, nune’e pasiente infektadu Covid-19 ne’ebé baixa hela iha Timor-Leste tún fali ba na’in-39. “Pasiente rekuperadu ne’e sidadaun estranjeiru feto ho idade 18. Iha 2 Fevereiru nia baixa iha izolamentu, teste primeiru iha 12 Fevereiru no teste segundu iha 13 Fevereiru. Ho rezultadu swab teste laboratóriu hatudu negativu tutuir malu nune’e ohin pasiente ne’e fila ona ba nia família no nia komunidade,” Nilton informa ohin iha Palácio das Cinzas, Dili.

Dili, 13 Fevereiru 2021 – Komisaun Nasionál Covid-19 Timor-Leste ohin (13/2) rejista tán sidadaun feto ida ho idade 28 pozitivu ba Covid-19, nia tama liuhosi dalan ilegál iha fronteira terestre entre Timor-Leste no Indonézia, no nia mós aluga motorizada ojek ida hosi Maliana atu tama liu ba Dili maibé Unidade Polísia Fronteira (UPF) pasa revista iha Batugadé no identifika tiha sidadaun ne’e. “Iha 28 Janeiru 2021 timoroan ne’e ho nia oan feto ki’ik tinan 1 fulan 7, sira na’in-2 viájen hosi Atambua, Indonézia mai Timór, deside liuhosi dalan ilegál ka klandestina iha área Memo nian Munisípiu Bobonaru. To’o iha Maliana Inan ne’e konsege aluga motór ojek hodi lori sira na’in-2 atu mai liu Dili. Wainhira sira to’o iha Kuartél UPF Batugadé nian, hetan liuhosi pasa revista hosi ajente UPF no identifika katak sidadaun ne’e tama klandestinamente. Iha biban ne’e kedas UPF lori inan ho oan ne’e ba iha Kuarentena Batugadé,” Koordenadora Jerál Komisaun Nasionál Covid-19 Odete da Silva Viegas informa ohin iha Palácio das Cinzas, Dili. Odete esplika, kona-ba ojek nia na’in, ekipa halo ona investigasaun maibé pasiente feto ne’e dehan nia la koñese. Ho nune’e, pasiente pozitivu ba Covid-19 ne’ebé ativu hela iha Timor-Leste sa’e tán ba na’in-39 ona.

Dili, 13 Fevereiru 2021 – Sidadaun timoroan mane ida ho idade 36 tama mai teritóriu Timor-Leste liuhosi dalan ilegál iha fronteira terestre, iha kinta (11/2) ne’e, nia sa’e autokaru hodi ba Dili, no nia família ka nia alin ida hein kedas iha Dili hodi tula fali ho motorizada ba to’o iha Turiskai, haktuir Diretora Servisu Saúde Munisípiu Manufahi, Florência Corte-Reál Tilman iha sexta (12/2) ne’e. Nune’e mós Koordenadora Komisaun Covid-19 Odete da Silva Viegas esplika ohin (13/2) iha Palácio das Cinzas katak Polísia no ekipa vijilánsia iha Turiskai foti kedas sidadaun ne’e lori ba triájen iha Sentru Saúde Turiskai, no iha sexta (12/2) ekipa hosi Dili ba tula nia hodi mai submete iha kuarentena otél Novo Horizonte, Dili. Nia akresenta, teste swab ba sidadaun ne’e hatudu rezultadu negativu ba Covid-19. “Swab teste foti iha 12 Fevereiru no rezultadu PCR Test hatudu ilegál ne’e negativu Covid-19,” Odete informa.

Myanmar, 05 Fevereiru 2021 – Hafoin halo tiha golpe estadu, Governu Myanmar ne’ebé lidera hosi militár, iha kinta (04/02) ne’e, haruka Internet Service Provider (ISP) sira blokeia tiha asesu ba plataforma mídia sosiál Facebook no seluk tán iha Myanmar. Parte Facebook konfirma katak sira identifika ona blokeiu ne’e, enkuantu hosi parte NetBlocks ne’ebé monitora interupsaun internet iha mundu tomak hateten, ISP iha Myanmar la’os blokeia de’it Facebook maibé blokeia mós asesu ba Instagram no Whatsapp. Ministru Komunikasaun no Informátika Myanmar liuhosi karta komunikadu ida hateten, sira blokeia asesu ba plataforma mídia sosiál ne’e to’o domingu (07/02) atu mantéin estabilidade. “Oras ne’e ema perturba estabilidade nasionál, espalla notísia falsu no dezinformasaun ne’ebé kauza mal-entendidu entre utilizadór mídia sosiál,” nia hakerek iha karta ne’e.

Dili, 15 Fevereiru 2021 – UNICEF Timor-Leste liuhosi ninia pájina ofisiál Facebook, iha 12 Fevereiru 2021, partilla labarik ida ho naran Linho nia mensajén oinsá mak nia bele kontribui ba prevensaun COVID-19 ne’ebé oras ne’e sai hanesan preokupasaun ema hotu nian, “Hau hatene katak hau bele ajuda prevene transmisaun COVID-19 liuhosi sempre fase ha’u nia liman”, dehan Linho. Linho labarik ida ho idade tinan sanulu, hela iha Munisípiu Bobonaro ne’ebé mós preokupa kona-ba ameasa hosi transmisaun Vírus Corona. Maibé, nia fiar-an katak maneira prevensaun oi-oin iha atu halo tuir no ita bele serbisu hamutuk atu hapara transmisaun ameasa surtu refere iha Timor-Leste.

Guinea, 14 Fevereiru 2021 – Guinea nasaun ida ne’ebé lokalizada iha Áfrika Oeste, rejista kazu ema na’in hitu (7) konfirmadu infektadu virus ebola no na’in tolu (3) mate, haktuir The Guardian ohin (14/2). “Foin dadeer-saan de’it laboratóriu Conakry konfirma katak deteta virus ebola,” Xefe Ajénsia Saúde Guinea Sakoba Keita informa, hafoin sira realiza tiha reuniaun emerjénsia ida iha kapitál. Sakoba akresenta, ema ida mate tanba ebola iha fín Janeiru 2021 ne’e iha Gouechke, besik fronteira Libéria, hakoi iha 01 Fevereiru no ema balu ne’ebé marka prezensa iha serimónia fúnebre ne’e hetan sintoma diareia, laran-sa’e no isin-manas. Teste ba ema hirak ne’e halo iha laboritóriu Uniaun Europeia nian iha Gueckedou, no deteta katak sira balu infetadu hosi vírus ebola, tanba ne’e Sakoba dehan, oras ne’e Guinea enfrenta pandemia ebola. Nune’e, Organizasaun Mundiál ba Saúde (OMS) mós haruka ona nia reprezentante hodi akompaña situasaun iha nasaun refere liuliu relasiona ho ebola.

Dili, 15 Fevereiru 2021 – Parlamentu Nasionál presa omenájen ikus ba Eiz Deputadu Asembleia Konstituinte no I Lejislatura, Julião Mausiri ‘Meta Zebra’ ne’ebé hakotu-iis iha Ospitál Nasionál Guido Valadares sigla portugés (HNGV) iha 12 Fevereiru liubá. Omenájen ikus ne’e Parlamentu Nasionál hato’o liuhosi sesaun plenária ordinária ohin (15/2) iha Parlamentu Nasionál, ne’ebé aprova ho votu-de-pesar á favór 53, kontra no abstensaun 0. Deputadu sira hato’o sentidu kondolénsia ba família hosi saudozu Mausiri, hodi dehan sei la haluha nia kontribuisaun durante períodu rezisténsia no hafoin independénsia. Saudozu Mausiri nu’udar Deputadu iha Asembleia Konstituinte no I Lejislatura 2002-2007 hosi Bankada Partidu Demokrátiku (PD). Saudozu moris iha Kamea, Bekora, Dili, iha 17 Juñu 1966 no hakotu-iis ho idade 54.

Dili, 15 Fevereiru 2021 - Konsellu Ministrus iha sorumutuk estraordináriu iha Palásiu Governu, Dili, aprova ona projetu Rezolusaun Governu nian kona-ba planu nasionál vasinasaun kontra COVID-19 nian. Planu ne’ebé agora aprova ona ne’e, prevee tuir rekomendasaun OMS nian ne’ebé hateten katak vasina di’ak liu ba kontestu Timor-Leste maka vasina “AstraZeneca”. OMS konsidera vasina AstraZeneca nu’udar opsaun di’ak liu ba Timor-Leste tanba vasina ne'e segura no efikaz, no mós katak kondisaun nesesáriu sira armazenamentu no refrijerasaun, entre grau rua sentígradu no grau sentígradu ualu, ne’ebé eziste iha país no hanesan ho vasina seluk ne’ebé uza iha programa vasinasaun nasionál sira seluk. Projetu Rezolusaun Governu nian ne’e aprezenta hosi Vise-Primeira-Ministra no Ministra Solidariedade Sosiál no Inkluzaun, Armanda Berta dos Santos no hosi Komisaun Interministeriál ba Elaborasaun no Koordenasaun Ezekusaun Planu Vasinasaun kontra COVID-19 nian ho partisipasaun Arvind Mathur, ne’ebé responsavel ba Organizasaun Mundiál Saúde (OMS) iha Timor-Leste.

Dili, 15 Fevereiru 2021 - Konsellu Ministrus iha sorumutuk estraordináriu iha Palásiu Governu, Dili, hafoin aprova tiha projetu Rezolusaun Governu nian kona-ba planu nasionál vasinasaun kontra COVID-19 nian, prevee katak iha Timor-Leste (TL) sei vasina uluk traballadór liña frente no populasaun sira iha área fronteira. Prevee katak iha faze dahuluk bele vasina populasaun 8%, hosi 3% sira seluk korresponde ba traballadór sira iha liña frente, liuliu funsionáriu sira ne’ebé serbisu iha Unidade Kuarentena no Izolamentu, ka iha Postu – Entrada nian (Aeroportu, portu no ketan raik). 5% sira seluk hosi faze dahuluk ida-ne’e abranje ba populasaun ne’ebé hela iha área fronteira no ema sira ne’ebé pelumenus patolojia ne’ebé konsidera risku. Iha faze daruak nian, sei abranje hosi populasaun 12%, sei inklui sidadaun sira ne’ebé ho idade 60, liuliu sira ne’ebé hela iha Rejiaun Administrativa Espesiál Oekusi Ambenu (RAEOA), iha Dili, Covalima no Bobonaru. Iha faze ida-ne’e sei abranje mós, profisionál saúde, profesór sira, pesoál restaurasaun, loja no merkadu sira, pesoál konfisaun relijioza sira, no lider komunitáriu no polítiku sira, ne’ebé hela iha RAEOA ka iha munisipiu Dili, Covalima, ka Bobonaru. Grupu sira ne’ebé integra iha faze datoluk ne’e, kona-ba 80% sira seluk husi populasaun ne’ebé hela iha Timor-Leste, sei define konstante ba evolusaun husi klíniku nasionál sira no ritmu fornesimentu vasina nian. Vasinasaun ne’e sei efetua iha estabelesimentu Servisu Nasionál Saúde, iha sira ne’e, sei aloka ekipa sira vasinasaun nian, liuliu treinada hodi konsidera espesifikasaun sira husi vasina kontra COVID-19.

Dili, 13 Fevereiru 2021 – Sekretaria Estadu Ambiente (SEA) iha sábadu (13/2) ne’e observa direita fatin istóriku rai-ku’ak memoriál 8 hosi Funu Mundiál Daruak ka World War 2 (WW2) ne’ebé Japaun halo iha área Kaibulori, Venilale, no identifika katak sítiu memoriál ne’e hetan estagus tiha tanba kauza hosi eskavasaun rai ne’ebé kompañia Cina Railway International Group CP LTD Covec halo hodi reabilita estrada Baukau-Vikeke. Sekretáriu Estadu Ambiente Demetrio de Carvalho hateten, eskavasaun ne’ebé kompañia halo ne’e taka tiha fali rai-ku’ak memoriál 8 hosi WW2 ne’e. Ne’e duni, Demetrio husu ba parte kompañia atu hadi’ak hikas fatin memoriál ne’e iha loron 30 nia laran no aprezenta fali ba Governu. "Ha’u hakarak atu imi halo planu mitigasaun atu hadi’ak fila-fali sítiu hirak ne’e iha loron 30 nia laran hodi apresenta. Sé la halo planu mitigasaun ha’u sei uza kódigu penál artigu 215-221 kona-ba modalidade krime ambientál ne’ebé regula iha kódigu penál, ha’u sei lori ba prosesu judisiál," dehan Demetrio wainhira ko’alia ho empreza Covec. Hafoin ida ne’e, sira ba vizita tán rai-ku’ak 7 (Gua-7) besik mós iha área Kaibulori nian ne’ebé ho kondisaun di’ak hela, hamutuk ho xefe suku Berkoli no PNTL Baukau.

Dili, 15 Fevereiru 2021 – Ministériu Saúde (MS) hahú ohin (15/2) realiza ona atividade teste swab massal iha munisípiu Kovalima, Bobonaru no RAEOA, atu bele prevene transmisaun Covid-19 lokál tanba sidadaun sira kontinua tama-sai ilegál liuhosi fronteira terestre, no teste swab ne’e sei termina iha 25 Fevereiru 2021. “Atu hato’o mós informasaun balu ba públiku katak hahú ona ohin 15 Fevereiru atividade teste swab massal hala’o ba munisípiu 3 mak hanesan Kovalima, Bobonaru no RAEOA Oekusi. Swab masal ne’e sei termina iha 25 Fevereiru,” Koodenadór Pilá VII Covid-19 Nilton do Carmo informa ohin iha Palácio das Cinzas, Dili.

Dili, 15 Fevereiru 2021 – Liuhosi komunikadu imprensa ida ne’ebé divulga ohin (15/2), Sekretáriu Estadu ba Komunikasaun Sosiál (SEKOMS) Merício dos Reis Akara hato’o apelu ba sidadaun hotu-hotu atu labele halo pasajen ilegál iha fronteira tanba sei fó ameasa atu hamosu transmisaun Covid-19 lokál iha Timor-Leste. “Husu ba komunidade liuliu iha área besik fronteira labele tama no sai ilegál nune’e bele prevene transmisaun lokál, tanba iha nasaun viziñu hanesan Indonézia númeru ba moras ne’e aumenta aas no hamate ona ema barak,” SEKOMS hateten liuhosi komunikadu imprensa ne’e. Nia mós husu ba sidadaun hotu-hotu atu kumpri nafatin regra prevensaun Covid-19 ne’ebé Ministériu Saúde partilla ona, hanesan fase liman beibeik ho sabaun, mantéin distánsia sosiál, uza hand sanitizer no labele kria grupu barak.

Dili, 16 Fevereiru 2021 – Sekretaria Estadu ba Igualdade no Inkluzaun (SEII) lamenta tebes ho ema ne’ebé halo vídiu ida virál iha mídia sosiál iha 14 Fevereiru liubá ne’ebé hatudu aktu sexuál hodi hatún feto ida nia dignidade, tanba ne’e SEII husu atu labele halo no fahe tutan vídiu sira ne’ebé hamoe ka hatún dignidade feto sira nian. Haktuir informasaun divulgadu hosi mídia SEII ohin (16/2) katak atitude halo vídiu ka imajen no fahe tutan hodi estraga feto ne’ebé hetan ona violénsia sira-nia dignidade ne’e kontra konstituisaun RDTL artigu 18 ne’ebé dehan ‘labarik sira iha direitu ba protesaun espesiál hosi família, komunidade, no mós Etadu, liuliu hasoru hahalok hotu hanesan la tau-matan, diskriminasaun, violénsia, opresaun, abuzu seksuál no esplorasaun’. Tanba ne’e SEII husu ba sidadaun hotu-hotu katak, wainhira hetan vídiu ruma nune’e, tenke informa ba parte relevante sira ne’ebé bele halo investigasaun hodi asegura vítima atu hetan asisténsia ba protesaun sira nesesária no asesu ba justisa. “Tamba ne’e ita hotu tenke foti asaun sira hodi proteje ema sidadaun feto no mane hotu, la’os halo feto mak sai objetu ba iha publikasaun iha mídia sosiál hodi halo feto sai vítima ba beibeik,” hakerek iha divulgasaun hosi SEII ne’e.

Dili, 16 Fevereiru 2021 - Arkivu no Muzéu Rezisténsia Timorense (AMRT) sei konstrui jardín Saudozu Komandante FALINTIL Nino Konis Santana nian iha foho Loelaku ne'ebé lokalizada iha Kailaku, Bobonaru, hola parte ba rejiaun IV. Diretór Jestaun no Administrasaun AMRT Abrão Marino dos Santos esplika, jardín refere AMRT diskute ona ho veteranu sira, no Governu mós konsidera ona nia orsamentu ne'ebé dehan ho montante millaun 15. "Graça de Deus iha livru três Governu nian ne'e konsideradu nia orsamentu. Agora ami tenke haree nia dokumentu sira ne'e ami tenke ajusta didi'ak atu bele tama ba prosesu ida naran tenderizasaun internasionál. Ita atu loke ba iha empreza ida ne'ebé iha kapasidade ida ne'ebé bele halo duni jardín Loilaku ne'e. Sé la sala nia orsamentu ne'e millaun 15 ba mós nia estrada," Diretór Abrão informa ba Jornalista Timor News, ohin (16/2), iha nia knaar-fatin AMRT, Dili. Nia dehan katak tenderizasaun ba projetu konstrusaun jardín Konis Santana iha Loilaku ne'e sei loke iha tinan ida ne'e. "Ida ne'e hanesan alargamentu AMRT nian primeira véz iha Kailaku. Ne'e la'os atu taka dalan dehan ida de'it. Aban bainrua ami sei haree fali ba fatin ka munisípiu seluk tán. Buat ne'e ita halo ida-ida. Buat ne'e nia prosedimentu no dokumentu ne'e la'os halimar [...] rezisténsia ne'e tenke haburas para ba futuru jerasaun ida ne'e bele koñese didi'ak timor ne'e iha nia istória," Abrão akresenta.

Manufahi, 17 Fevereiru 2021 – Padre Vigáriu Parókia Nossa Senhora de Assunção, Fernando da Silva de Araújo, hateten katak Kuarezma nu’udar tempu ba sarani sira atu halo mudansa ba hahalok kaan-teen podér, no konta ema nia privasidade. “Tempu kuarezma hanesan tempu ba sarani sira atu halo mudansa ba hahalok kaan-teen ba podér, kaan-teen ba ema nia sasán, hahalok konta ema seluk nia privasidade, no hahalok gossyp ba ema seluk nia vida,” Padre Fernando hateten lia hirak ne’e iha nia omilia, wainhira selebra misa loron Sinza iha kuarta (17/2) ne’e iha kapela Fatuko-Holarua, Manufahi. Nia akresenta katak kuarezma mós nu’udar tempu ba sarani sira atu halo karidade ho fuan moos, no labele fahe fali sasán restu ba ema seluk.

Dili, 16 Fevereiru 2021 – Diretora Nasionál Lojístika no Manutensaun Universidade Nasionál Timor Lorosa’e (UNTL) Fátima Monteiro hateten, Reitór foun UNTL João Soares Martins iha nia mandatu, sei la autoriza kareta operasionál UNTL nian atu tula ka lalin estudante Fakuldade Enjeñaria, Siénsia no Teknolojia (FEST) loro-loron hodi ba hala’o estudu iha kampus FEST-UNTL Hera ka hodi fila mai Dili. Nia esplika katak kona-ba kareta operasionál ne’e parte Lojístika no Manutensaun halo tuir de’it desizaun hosi superiór sira UNTL nian. “Ami bazeia de’it ba desizaun hosi universidade [...] Reitór foun hateten foin daudauk iha Hera dehan sei la sosa bis (autokaru), kareta la tula estudante,” Diretora Fátima dehan ba Jornalista Timor News, iha tersa (16/2) ne’e iha kampus UNTL Kaikoli, Dili. Enkuantu iha semana kotuk Reitór foun UNTL hateten duni katak nia sei la permite kareta operasionál UNTL atu lalin estudante FEST-UNTL loro-loron Hera-Dili ka Dili-Hera tanba sei estraga de’it osan. “Enjeñaria Hera sé lakohi selu transporte entaun lalika hili kursu enjeñaria. [...] desizaun ida ne’e (hapara kareta ba FEST-UNTL) di’ak tanba selae ita tenke hasai osan de’it para sosa kombutível, sosa kareta,” dehan Reitór João iha kampus FEST-UNTL, Hera, wainhira sai nu’udar oradór ba programa ida ne’ebé TVE realiza iha semana kotuk.

Manufahi, 18 Fevereiru 2021 – Hosi tinan 2021 ba kotuk Asisténsia Legál ba Feto no Labarik (ALFELA) rejista kazu violénsia kontra feto no labarik hamutuk 148 ne’ebé mak akontese iha munisípiu Manufahi. Ofisiál ALFELA munisípiu Ainaru no Manufahi, Márcia Glomanita informa ohin (18/2) iha Sentru Solidariedade Sosiál Manufahi katak, kazu 148 ne’e kompostu hosi kazu tolu (3) ne’ebé akontese iha Janeiru-Fevereiru 2021, ho tipu violénsia doméstika rua (2) no violénsia seksuál minoridade ida (1). Márcia esklarese, hosi númeru 148 ne’e, kazu tolu (3) sei prosesa hela iha ALFELA, kazu sanulu (10) sei prosesa iha Polísia, kazu 24 iha ona Ministériu Públiku, kazu 25 iha Tribunál Distritál Suai, no kazu ne’ebé rezolvidu ka taka iha Tribunál mak hamutuk 85. Kazu hirak ne’e hola parte iha tipu kazu violénsia hasoru feto no labarik, espesifikamente hanesan violénsia doméstika, violasaun seksuál, abuzu seksuál inklui kazu violénsia bazeía ba jéneru sira seluk.

Dili, 18 Fevereiru 2021: Primeiru-Ministru Taur Matan Ruak husu dala ida tán ba públiku atu lalika preokupa ho levantamentu ba Orsamentu Jerál Estadu (OJE) 2021 tanba Governu mak hatene katak iha nesesidade atu halo ona levantamentu ka hein lai. Primeiru-Ministu informa ida ne’e ohin (18/2) iha Palásiu Governu, Dili, ba jornalista sira ne’ebé husu beibeik kona-ba prosesu levantamentu ba OJE 2021 ne’ebé to’o oras ne’e Governu seidauk halo. Nia mós konsidera katak jornalista sira la rona buat ne’ebé Governu ko’alia tiha ona kona-ba levantamentu OJE 2021 maibé rona fali ema iha li’ur. “Ha’u hanoin ita-boot sira rona demais sira iha li’ur, la rona Governu ne’e. Fila ba fila mai ita-boot sira preokupa dehan Governu osan laiha. Ami mak kaer dapur ne’e loloos ne’e ami mak dehan hahán laiha ona ka sei iha. Ita-boot sira hán ne’e mak preokupa la halimar ne’e. Maibé prontu, hakarak hateten, informasaun ne’ebé ha’u simu hosi Ministériu Finansa katak seidauk iha nesesidade atu halo levantamentu, maibé kuandu nesesidade obriga sei halo. Tanba ne’e lalika preokupa ho ida ne’e,” Primeiru-Ministru dehan.

Dili, 18 Fevereiru 2021 – Governu Timor-Leste seidauk halo levantamentu ba Orsamentu Jerál Estadu (OJE) 2021, maibé Primeiru-Ministru Taur Matan Ruak deklara ohin (18/2) iha Palásiu Governu, Dili, katak ida ne’e seidauk afeita ba programa dezenvolvimentu. “Seidauk iha implikasaun, seidauk afeita, imposivel Governu ida nia halo tiha programa, tau tiha orsamentu depois nia lakohi implementa fali ne’e imposivel, lójika laiha ne’e,” Primeiru-Ministru hato’o deklarasaun ne’e nu’udar resposta ba jornalista sira-nia pergunta kona-ba OJE 2021 ne’ebé seidauk foti ne’e nia implikasaun ba programa dezenvolvimentu. “Ne’ebé lalika preokupa, laiha, kuandu uma vez que presiza Governu naturalmente sei foti, ne’ebé laiha problema,” Primeir-Ministru akresenta.

Dili, 18 Fevereiru 2021 – Ministériu Saúde liuhosi nia ekipa ne’ebé dezloka ona iha munisípiu parte fronteira nian realiza ona teste massal hahú hosi 16 Fevereiru liubá iha área fronteiriza, no tuir planu katak hosi teste massal ne’e sei halibur sample ema na’in-2500 nian hodi hatene loloos katak eziste ona transmisaun Covid-19 lokál iha komunidade ne’ebé hela besik ba fronteira terestre ne’e ka lae. Primeiru-Ministru Taur Matan Ruak informa katak iha kuarta (17/2) liubá ekipa halibur ona sample ema na’in-300 nian iha Bobonaru no na’in-100 iha Kovalima, no sample hirak ne’e sei lori ba laboratóriu iha Díli hodi hatene ninia rezultadu iha infeksaun Covid-19 ka laiha. “Desizaun (serka sanitária) remata iha 03 Marsu. Maibé levantamentu dadus sé iha ka lae kontájen komunitária. Sé sertifika katak laiha kontájen komunitária, levantamentu (serka sanitária) bele halo sedu, sein nesesariamente to’o dia 03 Marsu,” Primeiru-Ministru akresenta, ohin (18/2), iha Palásiu Prezidensiál Dili.

Dili, 18 Fevereiru 2021 – Família ne’ebé atu hetan ka sai benefisiáriu ba uma kbiit-laek ne’ebé Governu Timor-Leste atu konstrui, sei haree ba família ne’e ninia kondisaun uma atuál, kondisaun sosiál liuliu fíziku, kondisaun ekonomia no estatutu rai ne’ebé família ne’e hela ba, no hirak ne’e mak sai nu’udar rekizitu haat (4) ne’ebé família ida tenke prienxe, tuir informasaun ne’ebé Diretora Sekretariadu Tékniku Programa Nasionál Dezenvolvimentu Suku (ST-PNDS) Nasionál Claudina Pinto hato’o. Kona-ba rekizitu estatutu rai, Diretora ST-PNDS Nasionál ne’e esplika, família labele iha problema ruma kona-ba rai ne’ebé Governu atu harii uma ba. “Sira tenke hela iha rai ne’ebé mak la’os rai konflitu. Sira nia rai rasik duni, la tama iha planu Governu nian, la’os rai abandonadu. Sira tenke prienxe rekizitu haat ne’e mak foin sira bele elizível ba iha uma kbiit-laek ne’e rasik,” Diretora Claudina informa iha kinta (18/2) ne’e ba jornalista Timor News, iha nia knaar-fatin Kolmera, Dili. Nia akresenta, PNDS estabele ona ekipa atu bele halo verifikasaun ba lista kandidatu benefisiáriu uma kbiit-laek ne’ebé aprezenta hosi autoridade aldeia no suku sira.

Dili, 18 Fevereiru 2021 – Diretora Sekretariadu Tékniku Programa Nasionál ba Dezenvolvimentu Suku (ST-PNDS) Nasionál Claudinha Pinto hateten, Governu sei harii uma kbiit-laek ba munisípiu hotu-hotu iha teritóriu Timor-Leste, maibé ba munisípiu Dili Governu sei harii de’it uma kbiit-laek ne’e iha postu-administrativu Metinaru no Ataúru. “Tuir polítika Governu nian katak implementa iha teritóriu Timór laran tomak exeptu iha Dili ne’e mak ita halo de’it ba Metinaru Ho Ataúru,” Diretora ST-PNDS Nasionál informa ba jornalista Timor News iha kinta (18/2) ne’e iha nia knaar-fatin, Kolmera, Dili. Nia esplika, polítika implementasaun uma-kbiit laek iha Dili nian ba Metinaru no Ataúru de’it, nune’e rezulta aldeia hamutuk 424 iha Timor-Leste ne’ebé mak sai alvu ba uma-kbiit laek hosi Governu iha faze dahuluk, no kada aldeia sei hetan uma tolu (3). “Iha tinan ida ne’e ami sei halo uluk uma hamutuk 1272 no to’o Dezembru ami tenke konklui,” nia akresenta.

Dili, 19 Fevereiru 2021 - Governu liuhosi Primeiru-Ministru Taur Matan Ruak ho Konferénsia Episkopál Timorense ne'ebé reprezenta hosi Arsebispu Metropolitan Dili, Dom Virgílio do Carmo da Silva, iha sexta (19/2) iha Palásiu Governu, Dili, selebra asinatura akordu subvensaun anuál 2021 nian hodi fó apoiu millaun $15 ba Igreja Katólika lokál iha Timor-Leste atu jere ba atividade sosiál, edukativu no umanidade nian, tuir Konkordata entre Governu Timor-Leste ho Santa Sé ne'ebé hala'o tiha ona iha loron 14 Agostu 2015. "Onra boot dala ida tán asina akordu ho Reverendísimu Dom Virgílio do Carmo kona-ba subvensaun ne'ebé tinan-tinan Governu dispoin tuir akordu Kondordata ba iha Konferénsia Episkopál," dehan Primeiru-Ministru hafoin asina tiha akordu ne'e. Subvensaun millaun $15 refere, 50% sei ba área edukasaun, 25% ba servisu sosiál, 15% ba Governu Ekleziástika no 10% ba jestaun administrativa nian.  Reprezentante Vatikanu la partisipa iha serimónia asinatura ne'e hodi sai nu'udar testamuña tanba kumpre hela kuarentena hafoin fila hosi vizita ida ba Malázia.

Dili, 19 Fevereiru 2021 - VIII Governu liuhosi reuniaun Konsellu Ministru ne'ebé realiza iha sexta (19/2) ne'e iha Palásiu Governu, Dili, aprova Proposta Lei kona-ba Divizaun Administrativa Teritóriu nian atu transforma illa Ataúru sai nu'udar munisípiu ida mós iha Timor-Leste. Ho aprovasaun ba Proposta Lei refere ne'ebé aprezenta rasik hosi Ministru Administrasaun Estatál (MAE) Miguel Pereira, nune'e Ataúru la'os ona nu'udar postu-administrativu ida ne'ebé hola parte ba munisípiu Dili. Proposta Lei ne'e Governu sei haruka hikas ba Parlamentu Nasionál, no ikus liu sei ba Prezidente Repúblika atu promulga.

Dili, 19 Fevereiru 2021 - Rádiu Komunidade hamutuk 16 iha Timor-Leste hetan apoiu $8.000 resin hosi Sekretaria Estadu Komunikasaun Sosiál (SEKOMS) liuhosi Diresaun Nasionál Promosaun Dezenvolvimentu Mídia Lokál (DNPDML). Apoiu ne'e SEKOMS ho Rádiu Komunidade sira selebra liuhosi serimónia asina akordu ne'ebé realiza iha sexta (19/2) ne'e iha salaun ANC, Dili. "DNPDML aloka montante $70.820. Aloka fali ba kada Rádiu Komunidade ida hetan $8.000 resin,” dehan Diretór DNPDML Abel da Conceição iha nia diskursu. Nia esplika, SEKOMS sei fahe prosesu transferénsia $8.000 resin ne’e ba faze rua ba kada Rádiu Komunidade, nune’e, faze dahuluk hosi Janeiru to’o Juñu no daruak nian hosi Juñu to’o Dezembru.

Dili, 19 Fevereiru 2021 - Konsellu Ministru halo aprovasaun ba Proposta Lei kona-ba divizaun administrativa teritóriu hodi fahe Hatulia, Ermera, ba postu-administrativu rua (2) mak Hatulia A no Hatulia B. Proposta Lei refere aprezenta hosi Ministru Administrasaun Estatál (MAE) Miguel Pereira iha reuniaun Konsellu Ministru ne'ebé realiza ohin (19/2) iha Palásiu Governu. "Proposta Lei ne'e atu harii tán postu ida iha Hatulia. Sei fahe ba rua, Hatulia A no Hatulia B," Ministru Prezidénsia Konsellu Ministru Fidelis Magalhães informa ba imprensa, hafoin remata reuniaun Konsellu Ministru. Maibé, nia esplika katak proposta ne'e sei haruka hikas ba Parlamentu Nasionál atu diskute hodi foti desizaun finál. MAE aprezenta Proposta Lei ne'e tanba molok ne'e nia hetan aspirasaun hosi komunidade sira iha Hatulia katak atu fahe Hatulia ba postu-administrativu rua (2).

Dili, 22 Fevereiru 2021 – Governu Austrália iha komitmentu boot atu kontinua fó apoiu ba Timor-Leste inklui asegura preparasaun programa Ministériu Solidariedade Sosiál no Inkluzaun (MSSI) nian kona-ba Reforma Bolsa da Mãe ‘Jerasaun Foun’ hodi benefisia feto no labarik vulnerável sira iha Timor-Leste. Konselleiru Dezenvolvimentu Umanu Austrália Carli Shillito afirma Austrália nia komitmentu ne’e, hafoin ho nia ekipa hasoru malu ho Ministra MSSI Armanda Berta, ohin (22/2) iha Kaikoli, Dili, hodi ko’alia kona-ba programa Bolsa da Mãe refere. Carli afirma komitmentu ba apoiu ne’e tanba Ministra MSSI Armanda Berta rasik husu atu Governu Austrália apoia MSSI nia programa ida ne'e, nune’e bele redúz pobreza iha Timor-Leste, enkuantu Diretór Jerál MSSI Rui Manuel Gago mós husu ba Governu Austrália atu bele tulun mellora liután sistema rejistu no pagamentu Bolsa da Mãe iha Timor-Leste.

Dili, 22 Fevereiru 2021 – Komunidade afetadu 100 resin hosi projetu konstrusaun Estrada protokolu hahú hosi rotunda Prezidente Nicolau Lobato to’o Tasi-Tolu hateten katak, sira prontu atu hamamuk fatin no evakua hikas ba fatin seluk hodi kontribui ba dezenvolvimentu nasionál. Maximiano Ximenes Gama nu’udar reprezentante ida hosi komunidade afetadu hosi projetu refere hateten, Governu mós fó ona kompensasaun ba komunidade afetadu sira no karik sei falta ida ka rua de’it mak seidauk hetan kompensasaun, maibé sira hotu-hotu prontu ona no hein hela notifikasaun atu husik fatin ne’e nune’e Governu bele hala’o nia projetu. “Uma-kain balu hetan ona kompensasaun no karik ida ka rua mak seidauk hetan. [...] Komunidade hotu-hotu aseita no prontu atu sai iha kualkér situasaun [...] Molok atu sai, sira mós tenke halo karta notifikasaun katak komunidade bele sees ona hosi fatin ne’e,” Maximiano informa ba jornalista Timor News iha sábadu (20/2) ne’e iha Terra Santa, Dili. Parte Ministériu Obras Públikas molok ne’e esplika katak, projetu haluan estrada hosi rotunda to’o Tasi-Tolu ne’e hamutuk ho pakote estrada trosu Tasi-Tolu to’o Tibar ho kustu millaun $12 resin, no nia benefísiu mak, sei fasilita no hasa’e mobilidade ema no sasán, liuliu relasiona ho operasionalizasaun Portu Baia Tibar iha futuru.

Dili, 22 Fevereiru 2021 – Ministru Agrikultura no Peska (MAP) Pedro dos Reis hateten katak kada tinan Timor-Leste lakon floresta kuaze éktare rihun sanulu (10.000), nune’e fó ameasa boot ba Timor-Leste iha tinan 10 ka 20 mai tán, posivelmente rai sei molik ka mamuk no bee-matan sira sei maran wainhira la halo reflorestasaun no konservasaun ba bee. “Tuir dadus ne’ebé iha, kada tinan ita lakon ai-laran (floresta) sira kuaze éktare rihun sanulu (10.000) resin. Situasaun ne’e fó ameasa boot ba ita iha tinan 10 to’o 20 oin mai, ita-nia rai sei molik ka mamuk hotu, rai krekas, bee-matan barak sei maran, mudansa klimatika no selu-seluk tán,” dehan Ministru Pedro, ohin (22/2), iha nia intervensaun wainhira partisipa iha serimónia Steering Committe Meeting ne’ebé realiza iha Tmor Plaza, Dili, hodi ko’alia kona-ba projetu ‘Ai Ba Futuru’ ne’ebé hetan apoiu mós hosi Alemaña nia ajénsia internasionál Gesellschaft für Internationale Zusammenarbeit (GIZ). “Situasaun ne’e akontese tanba konsiénsia hosi ita-nia komunidade sira sei menus tebes. Ita-nia komunidade maioria mak depende ba ai sunu hodi te’in, restaurante ki’ik sira, padaria sira, halo to’os muda ba mai, tesi ai ba halo uma, liuliu tesi ai ba fa’an,” Ministru Pedro akresenta. Iha enkontru ne’e, nia mós agradese tebes ba GIZ tanba apoia ona Ministériu Agrikultura no Peska liuhosi projetu ‘Ai Ba Futuru’ hodi halo hikas reflorestasaun no konserva bee-matan sira ne’ebé atu maran ona.

Dili, 22 Segunda 2021 – Komisaun Anti Korupsaun (sigla portugés CAC) ofisialmente lansa ona implementasaun Lei Medida Prevensaun no Kombate Korupsaun (sigla portugés MPCC) iha okaziaun komemorasaun ezisténsia CAC nian ba dala-11, ohin (22/2) iha Ministériu Finansa Ai-tarak Laran, Dili. Komisáriu CAC Sergio Hornai iha diskursu, nia husu ba kargu xefia sira atu fó hanoin ba malu kona-ba Lei MPCC ne’ebé tama ona iha vigór hahú ohin hodi prevene korupsaun. “Sansaun sira kontra Lei MPCC mak sansaun administrativa, sansaun disiplinár no sansaun penál,” dehan Komisáriu Sergio. Komisáriu CAC akresenta, nia admite katak Komisaun seidauk iha kbiit hanesan instituisaun iha nasaun seluk ne’ebé buat hotu-hotu kompletu, maibé ho komitmentu timoroan hotu nian Timor-Leste tenki hahú no organiza atu kompleta.

Dili, 22 Fevereiru 2021 – Líder máximu Sekretaria Estadu Ambiente (SEA), Demetrio de Carvalho, informa katak SEA bandu ona  atu prodúz saku plástiku no bandu mós atu importa hosi rai-li’ur tuir lei haruka, maibé sei nafatin fó toleránsia ba distribuisaun saku plástiku tanba importasaun saku plástiku balu ró lori mai  tiha ona iha Timor-Leste molok Lei kona-ba Zero Plástiku ne’e tama iha vigór. Demetrio akresenta ohin (22/02) iha nia knar-fatin Mandarin, Dili, katak durasaun tempu hodi tolera distribuisaun saku plástiku ne’e to’o fulan neen (6), ne’ebé hahú ona hosi 28 Janeiru liubá wainhira lei kona-ba Zero Plástiku tama iha vigór. “Produsaun saku plástiku ne’e tuir lei ita labele importa no labele halo produsaun. Importasaun no produsaun ne’e ita bandu tiha ona. Maibé distribuisaun ne’e ita tolera to’o fulan neen oin mai hahú hosi 28 Janeiru liubá, tanba molok lei tama iha vigór, importasaun saku plastiku balu ró lori mai tiha ona iha Portu,” dehan Demetrio ba jornalista Timor News. Iha faze implementasaun ne’e SEA uza estratejia ida bolu ‘Face Out’ ho objetivu atu kombate saku plástiku iha Timor-Leste to’o Zero, liuliu haree uluk ba produtu saku plástiku mihis iha loja sira.

Dili, 23 Fevereiru 2021 – Governu Japaun liuhosi programa Grant Assistance For Grassroots Human Security Project (GGP), sei implementa projetu reabilitasaun ba Eskola Téknika Dom Bosco Fatumaka ne’ebé lokaliza iha Baukau no Ensinu Báziku Filiál (EBF) Fatulaun ne’ebé lokaliza iha munisípiu Manatutu. Tanba ne’e, ohin (23/2) iha edifísiu Embaixada Japaun, Praia dos Coqueiros, Dili,  Governu Japaun liuhosi nia Embaixadór iha Timor-Leste, Kinefuchi Masami, ho Diretór Eskola Téknika Fatumaka, no Fundasaun Leobalu, asina ona akordu ba implementasaun projetu reabilitasaun eskola ne’e liuhosi programa GGP. “Futuru Nasaun nian sai di’ak, wainhira kondisaun eskola di’ak, no kondisaun eskola di’ak sei fasilita tebes estudante sira aprende ho di’ak”, dehan Embaixadór Kinefuchi iha fatin hanesan. Iha seremónia asinatura ne’e, Ministru Edukasaun, Juventude no Desportu Armindo Maia, no Ministru Turizmu, Komérsiu no Indústria José Lucas do Carmo mak sai hanesan sasin ba asinatura projetu refere. Molok ne’e, Governu Japaun liuhosi programa GGP, implementa tiha ona projetu hamutuk 124 iha Timor-Leste hahú hosi tinan 2000.

Dili, 22 Fevereiru 2021 – Hafoin bandu tiha atu uza saku plástiku, Governu husu ba empreza ka loja na’in sira  atu buka rasik alternativa ka mekanizmu seluk hodi troka hikas saku plástiku atu sira bele uza ba fa’an sasán, tanba Governu sei la prodúz saku ruma atu fó ba empreza ka negosiante sira. Sekretáriu Estadu Ambiente (SEA) Demetrio de Carvalho informa lia hirak ne’e ba jornalista Timor News, iha segunda (22/2) ne’e, iha nia knaar-fatin Mandarin, Dili, hodi responde ba negosiante Xineza balu nia preokupasaun kona-ba saku ne’ebé sira sei uza hikas hodi troka saku plástiku. “Lei mak ko’alia. Ne’e la presiza maña malu. Lei hateten saida ne’e ha’u halo tuir lei, sira la halo tuir lei, haruka ba prosesu. Aban-bainrua Governu la fahe plástiku ba sira. Sira halo negósiu nafatin hanesan baibain. Sira tenke buka mekanizmu atu fa’an sira-nia sasán. Governu la subsidia empreza sira ho saku. Saku ne’ebé ita halo ba Sesta Bázika ne’e ba produtu seluk, la’os ba distribuisaun ba loja. Ida seluk ami halo ba programa ai-hún ida saku ida ne’e kampaña ida. Sira baibain lori sira-nia osan ba sosa saku plástiku, ohin sira tenke ba sosa fali saku seluk,” dehan Demetrio. Kona-ba negosiante sira atu ba sosa fali saku seluk iha ne’ebé no nia tamañu oinsá, Demetrio hateten katak ida ne’e sira-nia problema. “Ne’e sira-nia urusan,” Demetrio afirma.

Dili, 23 Fevereiru 2021 – Líder Máximu Sekretaria Estadu Formasaun Profisionál no Empregu (SEFOPE) halo despedida ho traballadór timoroan hamutuk na’in ruanulu (20), ohin (23/02) iha salaun SEFOPE, Dili, tanba aban sira atu aranka ba servisu iha Austrália. Iha serimónia despedida ne’e, Líder Máximu SEFOPE hateten iha nia intervensaun katak, traballadór na’in-20 ne’e la’os foun maibé uluk sira ba servisu tiha ona iha Austrália, no hatudu prestasaun di’ak, tanba ne’e kompañia bolu hikas sira atu ba kontinua servisu, nune’e aban sira aranka. Nia mós husu ba traballadór sira atu ba servisu ho di’ak no rai osan nune’e fila mai bele hadi’a ekonomía família nian no mós ekonomía Nasaun Timor-Leste nian. Traballadór timoroan na’in-20 ne’e kompostu hosi mane na’in sanulu resin ualu (18) no feto na’in rua (2), nune’e na’in sanulu resin tolu sei ba servisu iha kompañia ADCO no na’in hitu (7) iha kompañia Connect group.

Dili, 23 Fevereiru 2021 – Xefe Estadu Maiór FALINTIL-Forsa Defeza Timor-Leste (F-FDTL) Koronél Calisto Santos Coli ‘Coliati’ afirma katak Militár Timor-Leste sempre prontu iha kualkér tempu atu simu uluk vasinasaun kontra Covid-19 hosi Ministériu Saúde. Coliati hato’o afirmasaun ne’e ohin (23/2) iha Kuartél Jenerál F-FDTL Fatuhada, Dili, hodi responde ba pergunta hosi Jornalista sira relasiona ho F-FDTL nia prontidaun atu sai dahuluk simu vasinasaun kontra Covid-19. “Ha’u hateten Militár sempre prontu iha kualkér oras no Militár prontu sai primeiru ba vasina Covid-19 ida ne’e,” Coliati afirma. Nia mós hateten katak vasinasaun kontra Covid-19 ne’e importante tebes tanba mundu preokupa hela ho kazu mate barak, inklui Timor-Leste rasik mós iha hela preokupasaun boot kona-ba Covid-19 nia impaktu.

Dili, 23 Fevereiru 2021 – Komunidade barak mak fura estraga tiha kanu bee nian iha kapitál Dili, ne’e duni bee la to’o ba komunidade balu liuliu sira ne’ebé hela iha rai aas tenke halerik fali ba bee, haktuir Diretór Nasionál Bee no Saneamentu (sigla portugés DNAS) Eduardo Dias Ximenes. “Bee ne’e iha Dili iha no la’os laiha. Maibé ita-nia komunidade barak mak laiha konsiénsia. Kanu ida Estadu investe tiha ona iha rai-laran ne’e sira fura ku’ak hotu entaun komunidade balu liuliu iha rai aas sira ne’e la hetan. Ha’u dala-barak hateten ona, ita-nia komunidade rasik ladún koopera di’ak ho ita-nia Estadu entaun fasilidade ka patrimóniu ne’ebé mak Estadu tau ona iha rai leten ne’e sira ba estraga hotu tiha, fura ku’ak hotu, entaun iha rai kle’an ne’e kuandu fura ona, komunidade sira iha rai aas ne’e tenke halerik duni,” Diretór DNAS informa ba Jornalista Timor News, ohin (23/2) iha nia knaar-fatin  Kaikoli, Dili. Nia akresenta, dalaruma komunidade sira mós loke hela torneira no bee suli estraga de’it, entaun bee la halai ba to’o komunidade seluk liuliu komunidade ne’ebé hela iha laletek sira. Maibé, nian dehan katak sira-nia parte ne’ebé sai ona nu’udar Empreza Públika, sei hadi’a problema hirak ne’e fazeadamente iha futuru.

Dili, 23 Fevereiru 2021 – Ministériu Saúde ohin (23/2) rejista tán kazu pozitivu Covid-19 foun haat (4) nu’udar rezultadu hosi teste ba amostra ne’ebé foti hosi komunidade sira iha aldeia Klauhalek, suku Belulik Leten, postu-administrativu Fatumean, munisípiu Kovalima, no ida ne’e hatudu katak mosu transmisaun lokál iha Fatumean. “Kazu haat (4) ne’e hatudu transmisaun lokál hosi posivelmente kazu importadu klandestinamente hosi populasaun ne’ebé tama-sai liuhosi fronteira,” Koordenadór Forsa Tarefa ba Prevensaun no Mitigasaun Surtu Covid-19 Rui Maria de Araújo informa liuhosi konferénsia imprensa ne’ebé hala’o ohin (23/2) iha CCD, Dili. Nia akresenta, ekipa vijilánsia epidemiolójika ho ekipa laboratóriu nafatin buka tuir kontaktu sira ho pasiente hirak ne’e hodi halo análize ba sira-nia amostra. Enkuantu totál amostra ne’ebé parte saúde foti hosi munisípiu refere hamutuk 851, rezultadu negativu hamutuk 847, no pozitivu mak haat (4) ne’ebé temi iha leten. Nune’e, númeru pasiente pozitivu Covid-19 ne’ebé oras ne’e baixa hela iha Timor-Leste sa’e fali ba na’in-25, no rekuperadu foun laiha.

Dili, 24 Fevereiru 2021 – Mariano da Costa Alves, koñesidu ho naran ‘Ameta’, foinsa’e ida ne’ebé hela iha lona okos hodi peneira rai-henek iha mota Komoro, Dili, durante tinan rua (2), tanba hakarak atu finaliza ninia estudu iha nível Sekundáriu, no ikus mai nia kria fali kampu traballu ba foinsa’e seluk, haktuir istória hosi Sekretaria Estadu Juventude no Desportu ne’ebé divulga ohin (24/2). Foinsa’e ne’ebé moris iha postu-administrativu Atsabe, munisípiu Ermera, iha 04 Juñu 1992 ne’e nia inan Filomena da Silva husik mundu iha 2002, no iha tinan 2006 nia aman Fernando da Costa mós tenke husik Ameta ho nia maun-alin sira hodi tama tiha prizaun relasiona ho aktu krime balu iha momentu situasaun krize. Maske nune’e, Ameta nafatin iha espíritu atu haka’as-an hodi hetan diploma estudu Sekundáriu, tanba ne’e nia hosi Ermera mai hela iha Dili no peneira rai-henek iha mota Komoro hodi selu rasik eskola Sekundáriu iha Finantil, no ikus mai iha tinan 2011 nia konsege remata. Hafoin remata Sekundáriu, Ameta mós deside buka esperiénsia kona-ba lian Inglés liuhosi kursu balu, no ikus mai esperiénsia ne’e lori nia ba servisu tiha iha Austrália iha tinan 2016 liuhosi programa Seasonal Worker Program (SWP). Fila hosi Austrália, Ameta uza osan ne’ebé nia hetan hodi kria rasik negósiu iha Atsabe no Railaku hodi prodúz no promove kafé, ne’ebé molok ne’e nia planeia ka mehi hela, no ikus mai Ameta konsege Esporta kafé tonelada besik 100 ona ba rai-li’ur to’o ohin loron. Ameta mós harii tán ona Coffee Shop ida iha Dili, nune’e ho esforsu hirak ne’e hotu, nia konsege fó servisu ba nia maluk foinsa’e sira hamutuk na’in-125.

Dili, 24 Fevereiru 2021 – Konsellu Superiór Defeza no Seguransa (KSDS) hakarak no fó apoiu ba Prezidente Repúblika (PR) Francisco Guterres Lú Olo atu estende tán Estadu Emerjénsia (EE) ba dala-11 tuir pedidu hosi Governu, no husu mós atu aumenta membru FALINTIL-Forsa Defeza Timor-Leste (F-FDTL) iha área fronteiriza sira, hodi prevene diseminasaun Covid-19 iha Timor-Leste. Apoiu ne’ebé KSDS hato’o liuhosi enkontru ne’ebé realiza ohin (24/2) iha Palásiu Prezidensiál Dili, entre KSDS ho Prezidente Repúblika. Hafoin enkontru remata, Xefe Casa Civil Prezidénsia Repúblika, Francisco Vasconcelos hateten, “Medida nafatin hanesan ho uluk, só iha tán ida mak hosi F-FDTL para apoia ba iha servisu ne'ebé iha fronteira”. Kona-ba medida seluk, hafoin Parlamentu Nasionál aprova tiha pedidu hosi Prezidente Repúblika, depois mak Governu sei deskute hodi implementa iha EE ba dala-11 ne’e.

Dili, 24 Fevereiru 2021 – Sala Situasaun Sentru Integradu Jestaun Krize (SS-SIJK) liuhosi nia ofisiál Rui Maria de Araújo, informa ohin (24/2) iha CCD, Dili, katak Ministériu Saúde deteta tán kazu pozitivu Covid-19 rua  (2) nafatin hosi aldeia Belulik Leten, postu-administrativu Fatumean, munisípiu Kovalima, no pasiente rekuperadu foun hamutuk na’in neen (6). Kona-ba pasiente foun na’in rua (2) ne’e, Rui Araújo ne’ebé nu’udar mós Koordenadór Forsa-Tarefa ba Prevensaun no Mitigasaun Surtu Covid-19 dehan “Sira na'in rua (2) membru familia hosi kazu foun ne’ebé anunsia tiha ona horisehik (23/2)”. Nia informa mós katak ekipa ambulánsia ohin evakua ona pasiente na’in haat (4) ne’ebé deteta iha Fatumean horisehik no na’in rua (2) ohin ne’e hodi ba izola iha Vera-krúz, Dili, no kazu hirak ne’e hatudu katak iha duni transmisaun Covid-19 lokál iha Kovalima. Nune’e, pasiente pozitivu Covid-19 ne’ebé oras ne’e baixa hela iha Timor-Leste hamutuk na’in ruanulu resin ida (21).

Dili, 24 Fevereiru 2021 – Koordenadór Forsa-Tarefa ba Prevensaun no Mitigasaun Surtu COVID-19, Rui Maria de Araújo, lori Sala Situasaun Sentru Integradu Jestaun Krize (SS-SIJK) nia naran, apela ba populasaun iha postu-administrativu Fatumean, munisípiu Kovalima, atu labele pániku ho kazu transmisaun Covid-19 lokál ne’ebé deteta ona iha Fatumean, no ida-idak tenke hakmatek iha nia fatin hodi fó tempu ba ekipa saúde atu hala’o servisu. “Apela ba populasaun iha Fatumean atu labele pániku. Favór túr hakmatek iha idak-idak nia fatin, lalika la’o ba mai-lai, fó tempu atu ekipa saúde ho ekipa konjunta hosi Sala Situasaun buka tuir kontaktu, no foti tán amostra hodi bele halo teste,” Rui hato’o apelu ne’e ohin (24/2) iha CCD, Dili. Nia mós husu ba populasaun iha munisípiu Kovalima no Bobonaru liuliu sira ne’ebé besik liña fronteira atu labele hakat ba mai iha fronteira tanba iha NTT-Indonézia akontese hela transmisaun komunitária.

Dili, 24 Fevereiru 2021 - Koordenadór Forsa-Tarefa ba Prevensaun no Mitigasaun Surtu COVID-19 Rui Maria de Araújo esplika katak eziste diferensa entre Transmisaun Lokál no Transmisaun Komunitária Covid-19 nia maneira hada’et. “Aproveita esplika diferensa entre Transmisaun Lokál ho Transmisaun Komunitária (Covid-19). Transmisaun Lokál signifika iha kazu importadu ruma ne’ebé hada’et ona moras ne’e ba ema ne’ebé hela iha rai-laran, no la halo viájen. Transmisaun Komunitária signifika ema ne’ebé pozitivu laiha istória viájen, no laiha istória kontaktu ho ema ruma ne’ebé halo viájen,” Rui esplika ohin (24/2) iha CCD, Dili. Tanba ne’e, nia husu nafatin ba sidadaun hotu-hotu atu labele hakat ba-mai iha fronteira tama Indonézia enfrenta hela transmisaun Covid-19 komunitária. “Labele hakat ba-mai iha fronteira, tanba iha ita-nia nasaun viziñu akontese ona no akontese daudauk hela transmisaun komunitária,” Rui dehan.

Dili, 10 Abril 2021: Primeiru-Ministru (PM) Taur Matan Ruak husu ba autoridade lokál sira hotu atu identifika lalais komunidade sira-nia sasán ne’ebé mak hetan estragus hosi inundasaun ne’ebé akontese iha 04 Abríl liubá atu nune’e Governu bele halo intervensaun. Asuntu refere PM hato’o ohin (10/4), hafoin realiza enkontru urjente ho Ministru Administrasaun Estatál, Prezidente Autoridade Munisípiu Dili no autoridade lokál sira seluk, iha auditóriu Ministériu Finansa, Dili. Aléin hosi ne’e, PM mós orienta Ministériu Administrasaun Estatál no autoridade lokál atu kontinua organiza no halo limpeza jerál.

Manufahi, 24 Fevereiru 2021 – Prezidente Konsellu Munisipál Kombatente Libertasaun Nasionál (KMKLN) Munisípiu Manufahi, Tobias Amaral Magno Alias ‘Maksakur’ hateten katak KMKLN Manufahi rejeita informasaun ne’ebé espalla katak dadus veteranu falsu barak liu mosu iha Manufahi. Maksakur hato’o rejeisaun refere ba Komisaun F Parlamentu Nasionál iha kuarta (24/2) ne’e iha Administrasaun Manufahi, tanba ho nia razaun katak aprovasaun koletivu ba dadus sira ne’e iha públiku, no aprova hosi Responsável Kaixa, Organizasaun Rejisténsia, no inklui Eiz FALINTIL sira. Prezidente KMKLN Manufahi akresenta, informasaun kona-ba dadus veteranu falsu maioria iha Manufahi ne’e espalla iha públiku tanba ema balu ne’ebé la kontribui ba prosesu luta, envolve-an iha grupu independente balu ne’ebé laiha koñesimentu ba prosesu rejistu dadus veteran, no laiha koñesimentu kona-ba prosesu luta, maibé reklama fali luta-na’in ba Ministériu Públiku. Maksakur preokupa ho situasaun ida ne’e hodi dehan, “kuandu la antesipa lalais konflitu boot sei mosu”.

Dili, 25 Fevereiru 2021 – Falintil-Forsa Defeza Timor-Leste (F-FDTL) nia Unidade Polísia Militár (PM) halo ohin (25/2) halo ezersísiu Marsa Forsada (MARFOR) ho distánsia kilómetru ualu (8), hahú hosi Kuartél Unidade PM Kintál-Boot to’o Balibar, Dili, no fila hikas ba Kuartél Unidade PM. Komandante Unidade PM Majór Infantária Abel da Costa Xavier ‘Niki’ hateten, ezersísiu marsa ne’e ho objetivu atu kapasita di’ak liután membru sira-nia fíziku wainhira kumpre misaun. “Objetivu hosi ezersísiu ida ne’e mak atu aumenta ami-nia fíziku, tanba tropa ne’e tenke halo ezersísiu hela de’it. Ida agora daudauk ami hala’o ne’e ezersísiu MARFOR ida ne’e faz parte iha instrusaun fíziku ninian, hodi bele amenta Militár nia ezisténsia wainhira ami ba kumpre misaun ruma iha fronteira ka iha munisípiu ami prontu ona,” dehan Niki, ohin (25/2), iha Kuartél Unidade PM. Niki mós husu nafatin ba membru sira ne’ebé kumpre misaun iha ne’ebé de’it, atu kontinua kumpre regra prevensaun Covid-19 tuir rekomendasaun hosi Ministériu Saúde.

Dili, 25 Fevereiru 2021 – Koordenadór Forsa Tarefa ba Prevensaun no Mitigasaun Surtu Covid-19, Rui Maria de Araújo, informa ohin (25/2) iha CCD, Dili, katak Ministériu Saúde rejista tán kazu pozitivu Covid-19 ida (1) nafatin hosi aldeia Klauhalek, suku Belulik Leten, postu-administrativu Fatumean, munisípiu Kovalima, no iha mós pasiente ida iha RAEOA mak rekuperadu ona. Kona-ba kazu pozitivu foun ida (1) ne’e, Rui eskplika katak Ministériu Saúde deteta kazu refere hosi amostra 40 ne’ebé foin foti tán horisehik (24/2) iha aldeia Klauhalek. “Hosi teste PCR ne’ebé halo, hetan tán pozitivu ida, mane ho idade 69, ninia kaben konfirmadu nu’udar kazu foun iha loron rua liubá,” Rui informa. Nune’e pasiente Covid-19 ne’ebé oras ne’e baixa hela iha Timor-Leste hamutuk na’in-21.

Dili, 25 Fevereiru 2021 – Xefe suku Nahareka, postu-administrativu Ossú, munisípiu Vikeke, Paulino Ximenes ho nia ekipa, iha kinta (25/2) hasoru malu ho Ministru ba Asuntu Parlamentár no Komunikasaun Sosiál (MAPKOMS) Francisco Pereira Jerónimo iha Palásiu Governu, Dili, hodi husu ba MAPKOMS atu implementa programa ‘Naroman ba Suku’ iha Nahareka. Hatán ba ida ne’e, MAPKOMS hateten katak nia sei orienta ekipa atu ba halo uluk peskiza iha suku refere. “Ha'u seidauk halo promesa ba ita-boot sira maibé ha'u atu hateten de'it ba Xefe suku katak ami iha ne'e iha Diresaun ida ne’ebé mak sei haree ba buat sira ne’e, fulan oin ka bainhira ne’e depende ba situasaun Covid-19 la'o normal,” Ministru akresenta. Nia hatutan, hafoin ekipa halo tiha peskiza hodi identifika poténsia sira iha suku refere, depois mak parte MAPKOMS sei diskute no halo mós diálogu ho komunidade sira iha ne’ebá.

Dili, 25 Fevereiru 2021 – Federal Reserve Bank of New York la taka dalan ka la impede Governu Timor-Leste atu leventa ka asesu ba konta Fundu Petrolíferu, dehan Governadór Banco Central de Timor-Leste (BCTL) Abrão de Vasconselos, liuhosi komunikadu imprensa ida ne’ebé divulga ohin (25/2). Tanba ne’e nia esplika, Governu Timor-Leste bele halo levantamentu ba Fundu Petrolíferu wainhira de’it sé hakarak levanta ona. “BCTL nunka hetan Impedimentu atu asesu ba konta Fundu Petrolíferu iha Banku Federal Reserve New York, no mós laiha indikasaun ruma hosi Federal Reserve Bank of New York atu hakarak foti medida ba asaun refere,” Governadór BCTL akresenta iha komunikadu imprensa ne’e. Ne’e duni nia dehan, iha notísia balu fó sai katak ‘Federal Bank impede Governu Timor-Leste atu asesu ba konta Fundu Petrolíferu’ ne’e  la loos no laiha baze ka faktu ruma. Nune’e, nia husu atu mídia no públiku labele espalla rumoris sein justifikasaun.

Manufahi, 04 Marsu 2021 – Governu sei aplika sansaun multa osan ba ema ne’ebé hakerek arbiru arte-marsiál nia naran iha parede ne’ebé eziste iha fatin públiku sira, no iha meza no kadeira sira ne’ebé estabelese iha fatin públiku sira, tuir Lei ne’ebé Governu liuhosi Sekretaria Estadu Juventude no Desportu (SEJD) ho Komisaun Reguladora Arte-Marsiál (KRAM) servisu hamutuk ho Jurídiku Sosiál (JU,S) prodúz hela. Prezidente KRAM Octaviano da Conceição hato’o informasaun refere wainhira KRAM halo konsultasaun públiku kona-ba lei arte-marsiál ho autoridade sira iha kinta (04/3) ne’e iha Administrasaun munisípiu Manufahi. Maske foin tama iha faze konsultasaun públiku, Prezidente KRAM esplika ona katak Lei ne’ebé sira prodúz mak atu aplika sansaun multa osan ba sidadaun ne’ebé hakerek arte-marsiál iha fatin públiku, no mós aplika sansaun multa osan ba membru arte-marsiál ne’ebé ilegalmente sa’e sintu iha nasaun viziñu, hatais uniforme arte-marsiál nian iha fatin públiku no asaltu malu. Nia akresenta, wainhira aplika ona multa no la kumpre nafatin lei hirak ne’e entaun sei hetan kastigu. Konsultasaun púbiku ne’e hetan partisipasaun hosi Administradór Manufahi Arantes Sarmento, Komandante Komandu Polísia Manufahi, Superintendente Polísia Joni Viana das Regras, Responsável no Treinadór organizasaun arte-marsiál, estudante, lideransa komunitária, sosiedade sivíl, Administradór postu-administrativu sira no autoridade lokál sira seluk tán.

Dili, 25 Fevereiru 2021 – Ministru Ensinu Superiór, Siénsia no Kultura (MESSK) Longuinhos dos Santos, iha kinta (25/2) ne’e, halo ona lansamentu ba programa ‘Bolsu Estudu Hakbiit’ tinan 2021 nian ba estudante hamutuk na’in-910, ho asinatura ba Diploma Ministériál atu regula programa refere nia prosesu, ne’ebé sei implementa hosi Sekretariadu Tékniku Fundu Dezenvolvimentu Kapitál Umanu (sigla portugés FDCH), iha koordenasaun mós ho entidade relevante sira seluk. Estudante  na’in-910 ne’ebé sai hanesan benefisiáriu ne’e mai hosi família vulnerável ka karensiada, ne’ebé sei fahe 500 ba Universidade Nasionál Timor Lorosa’e (UNTL) no Institutu Politékniku Betanu (IPB), no 410 ba Instituisaun Ensinu Superiór Privadu Akreditadu sira. Bolsu Estudu Hakbiit ne’e implementa ho objetivu prinsipál mak garante sidadaun timoroan hotu atu asesu ba ekitativu iha Ensinu Superiór  no hamenus kiak, ne’ebé sai hanesan meta prinsipál ida hosi Programa VIII Governu nian.

Dili, 26 Fevereiru 2021 – Ministra Saúde (MS) Odete Freitas Belo entrega kareta multi-funsaun hamutuk sanulu resin ualu (18) no kareta operasionál ualu (8) ne’ebé apoia hosi doadór sira, ba Servisu Saúde Munisípiu (SSM) sira, ohin (26/2) iha Palácio das Cinzas, Kaikoli, Dili. “Apoiu (kareta) sira ne’e hetan antes tiha ona wainhira Covid-19 akontese iha ita-nia rain,” dehan Ministra Odete. Enkuantu kareta multi-funsaun ne’ebé entrega ne’e, kada munisípiu hetan kareta ida maibé munisípiu Bobonaru no Kovalima hetan rua ne’ebé simu mós iha loron ohin.

Dili, 26 Fevereiru 2021 – Universidade Nasionál Timor Lorosa’e (UNTL) liuhosi nia Sentru Estudu Jéneru (SEJ), ohin (26/2), organiza atividade kuda ai-kasi oan hamutuk atus ida (100) iha Jardín Motael, Dili, ne’ebé partisipa mós hosi Reitór UNTL João Soares Martins no Líder Igreja Katólika iha Timor-Leste. Reitór UNTL hateten, “inisiativa kuda ai-oan ne’e ho objetivu atu enkoraja komunidade sira hodi kuda ai-oan atu hamatak ambiente iha sidade Dili”. Enkuantu Arsebispu Metropolitanu Dili, Dom Virgilio do Carmo, ne’ebé partisipa mós iha atividade ne’e hateten, “atividade ne’e furak tebes [...] joven sira presiza promove kuda ai-oan, no haka’as-an atu fó liman ba malu hodi hamatak liután ita-nia rain liuhosi ai-kasi ne’ebé ita kuda”. Atividade kuda ai-oan ne’e partisipa mós hosi Polísia Eskuadra Munisípiu Díli, Universitáriu sira, inklui estudante ensinu sekundáriu sira.

Worldometers, 01 Marsu 2021 – To’o ohin loron Covid-19 infekta ona ema hamutuk na’in-114.674.340 resin, rekuperadu na’in-90.228.750 resin no hamate ona ema liu na’in-2.542.550 iha mundu, haktuir Covid-19 real data ne’ebé worldometers atualiza ohin (01/3). Worldometers ilustra, Estadus Unidus Amérika (EUA) nafatin mantéin pozisaun nu’udar nasaun ne’ebé ho kazu infektadu Covid-19 barak liu iha mundu ho totál tuir dadus atuál mak 29.255.340 resin, rekuperadu 19.694.300 resin no mate liu 525.776, hafoin tuir kedas mak Índia no Brazíl. Iha Timor-Leste, Palácio das Cinzas haktuir, kazu infektadu Covid-19 ne’ebé rejistadu to’o oras ne’e hamutuk 113, na’in-90 mak rekupera ona, kazu ativu ka baixa hela hamutuk 23, no seidauk rejista kazu mate.

Manufahi, 01 Marsu 2021 – Impaktu hosi udan boot rezulta korente mota Lakló no mota Wee ain-foun aumenta boot hodi fó ameasa ba komunidade uma-kain hamutuk 43 ho totál populasaun 192 iha bairu Wekaka-oan, aldeia Lakuan, suku Dotik, postu-administrativu Alas, Manufahi, haktuir Administradór postu-administrativu Alas Leopoldo Barreto ohin (01/3) via telefone. Nia dehan, udan boot ne’ebé akontese hahú hosi 16 Fevereiru ka semana kotuk liu to’o agora rezulta volume korente mota Lakló naresin, aumenta tán ho korente mota wee ain-foun nian, no fó ameasa tebes ba populasaun sira-nia hela-fatin, to’os, natar inklui ai-horis seluk tán. Volume hosi korente mota rua ne’e halo mós komunidade sira-nia movimentu paradu totál. Relasiona ho problema refere, Administradór Leopoldo hateten, nia informa ona ba Administradór munisípiu Manufahi hodi kanaliza hikas ba parte Ministériu Obras Públika atu resolve hodi salva komunidade sira.

Dili, 01 Marsu 2021 – Diresaun Nasionál Bee No Saneamentu (sigla portugés DNAS) husu ba komunidade sira atu labele soe fo’er arbiru ba valeta ka mota laran sira tanba sei hamosu inundasaun wainhira akontese udan boot, haktuir divulgasaun hosi Servisu Obras Públika ohin (01/3). Tanba ne’e, DNAS husu atu komunidade sira tenke soe fo’er iha fatin apropriadu ka lixu-fatin ne’ebé prepara tiha ona iha dalan ninin sira, atu nune’e mantéin ambiente moos no evita inundasaun. Molok ne’e, Ministru Administrasaun Estatál Miguel Pereira iha 16 Fevereiru liubá, iha Parlamentu Nasionál, hateten mós katak lixu ne’ebé komunidade sira prodúz kada loron kuaze tonelada 250, maibé hosi númeru refere pursentu 45 (45%) mak iha hotu mota no tasi laran. Nune’e DNAS husu ba komunidade sira atu jere lixu ne’ebé prodúz iha fatin apropriadu hodi bele transporta ba lixeiru iha Tibar.

Dili, 01 Marsu 2021 – Relasiona ho transmisaun lokál Covid-19 ne’ebé mosu ona iha Timor-Leste iha Fevereiru 2021 nia laran, Sekretáriu Estadu Komunikasaun Sosiál (SEKOMS) Merício dos Reis Akara liuhosi komunikadu imprensa ida ne’ebé divulga ohin (01/3), husu ba sidadaun timoroan hotu-hotu atu tenke fó hanoin ba malu hodi kumpri regra prevensaun Covid-19 ne’ebé Governu sei nafatin implementa iha estensaun Estadu Emerjénsia (EE) ba dala-11. “Nafatin tulun malu no fó hatene ba malu atu hotu-hotu tenke kumpre regra (Prevensaun Covid-19) sira ne’e,” dehan SEKOMS iha komunikadu imprensa ne’e. Governu sei implementa mós lockdown ba munisípiu Kovalima, Bobonaru no Oekusi iha EE ba dala-11 ne’e, tanba ne’e SEKOMS mós apela ba komunidade sira iha munisípiu tolu ne’e atu ida-idak uza konsiénsia hodi labele halo movimentu ilegál arbiru, tenke aplika nafatin medida prevensaun Covid-19 ne’ebé Ministériu Saúde partilla ona, no ida-idak hela iha uma de’it wainhira laiha nesesidade ruma atu sai ba fatin públiku. Ikus liu, komunidade sira tenke informa ba autoridade kompetente wainhira haree ema foun ruma tama iha Timor-Leste.

RAEOA, 01 Marsu 2021 – Teste Swab Massal ne’ebé hala’o iha area fronteiriza sira iha Rejiaun Administrativa Espesiál Oekusi Ambenu (RAEOA) atinje ona pursentu 100 (100%) ho totál amostra 1078, no rezutadu hosi teste iha laboratóriu nasionál hatudu katak negativu hamutuk 652 no 426 mak sei hein hela rezultadu, tuir informasaun ne’ebé mídia ZEESM divulga ohin (01/3). Enkuantu amostra 1078 ne’e Servisu Komisaun Rejionál Prevensaun no Mitigasaun Surtu Covid-19 RAEOA rekolla hahú hosi 17 to’o 27 Fevereiru 2021, hosi sub-rejionál haat (4) no suku sanulu (10) ne’ebé besik liu ba fronteira ho Indonézia iha RAEOA.

Dili, 01 Marsu 2021: Parlamentu Nasionál (PN) Timor-Leste liuhosi sesaun plenária ordinária ne’ebé hala’o ohin (01/3), aprova hodi autoriza Prezidente Repúblika Francisco Guterres Lú Olo atu dekreta estensaun Estadu Emerjénsia (EE) ba dala-11, ho votu á favór 53, kontra 0 no abstensaun 12 hosi Deputadu sira. Enkuantu estensaun EE ba dala-11 ne’e sei implementa iha teritóriu Timor-Leste hahú hosi 04 Marsu 2021 ho oras 00:00 no sei remata iha 02 Abril 2021 ho oras 23:59. Parte Governu nian hateten, importante tebes atu estende tán implementasaun EE nune’e Governu bele kontinua kontrola no prevene diseminasaun Covid-19 iha Timor-Leste.

Manufahi, 01 Marsu 2021 – Alucio da Conceição Mendes ho idade 50 resin, hetan asidente monu ho kareta ba rai-naruk metru 100 resin iha sexta (26/3) ne’e iha área Lihulolo, postu-administrativu Maubise, ne’ebé baliza ho munisípiu Manufahi no Ainaru, no mate kedas iha fatin, liu tiha loron haat (4) mak ekipa Bombeiru no Polísia foin ba evakua nia mate-isin iha segunda (01/3) loro-kraik. Recardina da Conceição nu'udar  Alucio nia oan-feto boot, informa katak matebian Alucio lori kareta sai hosi uma iha sesta (26/3) liubá, nia mesak de'it no la fó hatene ba familia, atu ba vizita familia sira iha suku Holarua postu-administrativu Same, maibé la fila ba uma, tanba ne'e familia sira buka tuir, no iha segunda (01/3) ne’e foin hetan katak matebian monu ho kareta ba rai-naruk iha área Lihulolo nian. Komandante Komandu Polísia Manufahi, superintendente Joni Viana das Regras, iha fatin akontesimentu informa katak, asidente refere akontese besik fatin ne’ebé matebian Eiz Administradór Munisípiu Manufahi Carlito Pinheiro de Araújo monu ho kareta ba iha 2018 no mate mós iha fatin.

Dili, 02 Marsu 2021 – Konsellu Ministru realiza enkontru ohin (02/3) iha Palásiu Governu, Dili, no deside la suspende atividade eskolár ka prosesu ensinu aprendizajen rejime prezensiál iha teritóriu Timor-Leste iha Estadu Emerjénsia (EE) ba dala-11 ne’e, maibé prevé hela posibilidade atu suspende temporária karik departamentu Governamentál responsável ba saúde públika rekomenda ho efeitu atu hamenus risku transmisaun Covid-19. Enkuantu ba munisípiu Kovalima, haktuir informasaun ne'ebé Ministru Prezidénsia Konsellu Ministru Fidelis Magalhães divulga ohin katak, Governu "nafatin suspende atividade eskolár", ida ne'e tanba transmisaun lokál Covid-19 ne’ebé oras ne’e deteta ona iha ne’ebá. Iha enkontru ne’e, Konsellu Ministru mós aprova ona projetu Dekretu Governu nian ne’ebé aprezenta hosi Primeiru-Ministru Taur Matan Ruak, kona-ba medida ezekusaun Estadu Emerjénsia ba dala-11 iha Timor-Leste, ne’ebé jeralmente mantéin medida sira ne’ebé molok ne’e aprova ona, no kona-ba suspensaun eskola iha teritóriu laran tomak ne’e depende ba rekomendasaun hosi parte Saúde.

Dili, 04 Marsu 2021 – Sekretáriu Estadu ba Formasaun Profisionál no Empregu (SEFOPE) Alarico de Rosário informa ohin (04/3) iha Kaikoli, Dili, Katak hosi nia parte seidauk rezolve ka seidauk hetan solusaun loloos kona-ba transporte ka aviaun atu tula traballadór ba servisu iha Korea Súl tanba Governu Korea Súl ho Governu Timor-Leste nia hakarak la hanesan. Alarico informa ida ne’e hafoin hasoru malu ho Embaixadór Korea Súl iha Timor-Leste Kim Jeong-ho iha Kaikoli ohin, hodi ko’alia kona-ba oinsá mak bele haruka traballadór timoroan ba Korea Súl.  “Governu Korea nia hakarak aviaun ne’ebé atu lori traballadór sira ba tenke regulár ka ba-mai, maibé ita-nia nasaun Timor-Leste seidauk iha transporte aviaun rasik atu tula traballadór sira ba, ita atu aluga maibé Governu Korea lakohi. Ho problema hirak ne’e mak ohin realiza enkontru ho Embaixadór no reprezentante Ministériu Traballu Korea nian hodi buka solusaun,” Governante ne’e klarifika. Maske nune’e, Alarico hateten katak iha tempu badak nia parte sei haruka karta ida ba Embaixadór Korea Súl iha Timor-Leste nune’e Embaixadór bele husu ba Governu Korea Súl hodi buka dalan haruka traballadór timoroan ba servisu.

Dili, 04 Marsu 2021 – Alumni Parlamentu Foinsa’e Timor-Leste (APFTL) ohin (04/3) realiza expozisaun juveníl iha setór produtivu iha Glenu, Ermera, ho objetivu atu juventude sira hatudu talentu ho ativu, muda hanoin sai produtivu, kompetitivu no sai autór ba mudansa ba Timor-Leste. Iha Diskursu, Prezidente APFTL Zaulino Gomes hateten katak Governu nia prezensa hodi rona direita juventude sira-nia preokupasaun mak importante liu atu bele tetu mós desizaun polítika ruma tuir interese juventude sira nian, atu sura mós ho juventude sira-nia partisipasaun hodi kontribui ba diversifikasaun ekonomia iha Timor-Leste. Ministru Turizmu, Komérsiu no Indústria José Lucas do Carmo ne’ebé partisipa mós iha expozisaun ne’e, hato’o nia kongratulasaun ba juventude sira ne’ebé hatudu ona rezultadu hosi sira-nia  kreatividade iha expozisaun ne’e, hodi dehan katak Governu nafatin tau importánsia boot ba juventude sira. “Imi-nia rezultadu kreatividade ne’ebé mak iha ona, Parabéns,” dehan Ministru José. Expozisaun ne’e, Prezidente APFTL hateten katak la’os realiza de’it iha Ermera maibé sei realiza mós iha munisípiu seluk tán.

Likisá, 04 Marsu 2021 – Juventude suku Fahilebu ne’ebé lokaliza iha postu-administrativu Bazartete, munisípiu Likisá, husu ba Governu atu hadi’a lai estrada iha suku refere ne’ebé oras ne’e ho kondisaun aat no ku’ak barak tanba tempu udan, no ida ne’e impede komunidade sira atu hala’o atividade negósiu ho produtu lokál. “Kondisaun estrada iha suku Fahilebu sempre sai preokupasaun boot ba komunidade wainhira iha tempu udan, komunidade labele asesu ba merkadu ho razaun tanba estrada hetan estragus hanesan rai-monu, udan-been estraga estrada sai ku’ak hotu […] Governu ida sa’e ida tún nafatin de’it,” dehan Nopriano Augusto de Jesus nu’udar reprezentante juventude hosi Fahilebu, hato’o preokupasaun ne’e ba Timor News iha kinta (04/3) ne’e via Telegram. Nopriano dehan, dala-barak juventude sira mak organiza fali malu hodi taka rasik estrada ku’ak sira. Tanba ne’e, nia dehan Governu presiza haree uluk ba dezenvolvimentu iha suku sira liuliu kona-ba estrada iha Fahilebu tuir promesa sira ne’ebé hato’o tiha ona ba povu, molok hakat ba eleisaun hodi ba halo tán promesa. “Governu presiza tau matan ba dezenvolvimentu suku nian duke to’o eleisaun mak tún ba halo tán promesa falsu maibé ukun tiha haluha tiha promesa hirak ne’ebé ita promote hela ba ita-nia povu rasik,” dehan Juventude Fahilebu ne’e.

Dili, 05 Marsu 2021 – Koordenadór Forsa Tarefa ba Prevensaun no Mitigasaun Surtu Covid-19 iha Timor-Leste, Rui Maria de Araújo informa ohin (05/3) iha CCD, Dili, katak ohin parte saúde rejista tán kazu foun neen (6), no hosi kazu neen ne’e lima (5) deteta iha suku Belulik-Leten, postu-adminsitrativu Fatumean, munisípiu Kovalima no ida (1) deteta iha munisípiu Baukau. “Hosi cluster Klauhalek (Kovalima), deteta tán kazu konfirmadu na’in lima (5), na’in tolu (3) iha aldeia Baleo-ki’ik no na’in rua (2) iha aldeia Mane-ki’ik. Aldeia rua ne’e viziñu ho aldeia Klauhalek no pertense hotu ba suku Belulik-Leten […] Deteta kazu konfirmadu foun ida iha munisípiu Baukau. Kazu ida iha Baukau ne’e halo viajen hosi Dili ba Baukau iha 01 Marsu ho bis naran MABENIFA, xapa matríkula 36-806 TL [..] Iha 02 Marsu viziñu sira informa ekipa konjunta saúde Baukau katak ema ne’e kleur ona la hela iha Baukau, posivelmente halo viajen ba fatin kontaminadu ruma no husu atu halo teste. Ekipa konjunta foti amostra […] rezultadu hatudu pozitivu,” Rui informa. Maibé kazu ida iha Baukau ne’e, Rui haktuir, ho kondisaun iha hela faze rekuperasaun tanba teste fali iha 4 Marsu hodi konfirma tán, no hatudu rezultadu negativu fali. Iha mós pasiente rekuperadu na’in haat (4) ne’ebé Ministériu Saúde rejista ohin, nune’e, pasiente ne’ebé oras ne’e baixa hela iha izolamentu hamutuk na’in-25.

Dili, 05 Marsu 2021 – Ministériu Saúde liuhosi ofisiál Sala Situasaun Sentru Integradu Jestaun Krize (SS-SIJK) Rui Maria de Araújo, apela ba sidadaun ne’ebé sa’e autokaru ho naran MABENIFA, xapa matríkula 36-806 TL, iha 01 Marsu 2021 parte loro-kraik, hamutuk ho pasiente Covid-19 foun ne’ebé foin deteta iha Baukau ne’e hodi halo viajen ho diresaun Dili-Baukau, atu ba aprezenta-an iha parte saúde hodi halo teste. “Apela espesialmente ba maluk sira ne’ebé sa’e bis MABENIFA, iha 01 Marsu tuku 5 loro-kraik, hosi Dili ba Baukau atu favór aprezenta-an iha ekipa saúde sira ne’ebé besik imi-nia hela-fatin, hodi bele fó atendimentu,” Rui hato’o apelu ne’e ohin (05/3) iha CCD, Dili. Nia mós apela ba populasaun hotu-hotu iha Timor-Leste atu “nafatin matan-moris neon-na’in, prátika nafatin medida sira ne’ebé hotu-hotu hatene ona”.

Dili, 05 Marsu 2021 – Fundadór Eskola Koléjiu São Miguel Arcanjo Armindo Crisna Caetano hateten, Governu nia planu projetu konstrusaun estrada ne’ebé atu halo hosi Rotunda to’o Tasi-Tolu ne’e afeta ba Koléjiu São Miguel, tanba ne’e parte Governu promote ona kompensasaun ba São Miguel liuhosi karta konkordánsia hodi bele husik fatin ne’e ba projetu estrada refere, maibé to’o oras ne’e Governu seidauk transfere osan kompensasaun ba Koléjiu São Miguel. “Planu projetu ne’e afeta ba edifísiu Koléjiu São Miguel Arcanjo inklui estasaun Televizaun Edukasaun (TVE). […] Ami asina tiha ona nota konkordánsia katak Governu sei halo kompensasaun ba Eskola Koléjiu São Miguel Arcanjo no estasaun TVE ne’ebé afetadu. […] Konkordánsia ne’e dehan tenke transfere ona osan mai ami nia konta, maibé realidade to’o agora Governu seidauk ezekuta konkordánsia ne’ebé abaixo assinado,” dehan Fundadór Armindo ba jornalista Timor News iha sexta (04/3) ne’e iha nia knaar-fatin Komoro, Dili. Nia akresenta, osan Kompensasaun ne’e atu uza hodi harii fali edifísiu foun ba São Miguel iha fatin ne’ebé Governu rasik indika katak iha Seroja, Komoro, Dili. Enkuantu osan kompensasaun ne’ebé São Miguel no TVE hetan diferente ka boot liu kompara ho uma-kain afetadu sira seluk nian. Nune’e, Fundadór Armindo ezije ba Governu atu kumpri no asegura konkordánsia ne’ebé parte rua ne’e asina tiha ona.

Irake, 05 Marsu 2021 – Papa Francisco halo vizita dahuluk ba Irake iha sexta (05/3) ne’e no simu direita hosi Prezidente Irake Barham Salim. Papa Francisco iha vizita ne’e, nia husu ba Irake atu hapara ona violénsia no konflitu relijiozu sira ne’ebé akontese, hatuir BBC News. “Espera katak aktu violénsia no ekstremizmu la akontese ona,” dehan Líder Igreja Katólika ne’e. Iha oportunidade ne’e, Prezidente Irake mós hato’o agradesimentu ba Papa Francisco tanba vizita ona nasaun refere. Iha Irake, Papa Francisco mós vizita Igreja iha Baghdad ne’ebé iha 2010 akontese kazu asasinatu ne’ebé halo hosi grupu armada balu.

Dili, 05 Marsu 2021 – Sekretáriu Estadu Komunikasaun Sosiál (SEKOMS) Mericio dos Reis Akara, iha sexta (05/3) ne’e, iha Palásiu Governu, Dili, nomeia hikas Paulino Kintas hodi asume kargu Diretór Diresaun Nasionál Promosaun no Dezenvolvimentu Mídia Lokál (DNPDML). Iha serimónia transferénsia podér ne'e, Akara husu ba Diretór DNPDML definitivu Paulino Kintas no funsionáriu sira atu tenke servisu ho responsabilidade hodi serví duni ba povu no nasaun ho di’ak liután. Enkuantu, Diretór DNPDML definitivu ne’ebé nu’udar mós Eiz Diretór Nasionál Informasaun no Atualidade RTTL-EP ne’e afirma katak, atu lori diresaun ne’e ba oin ho di’ak liután presiza servisu ekipa. Iha fatin hanesan, Diretór Interinu DNPDML José da Costa agradese ba SEKOMS ho ekipa ne’ebé fó fiar ba nia hodi asume knaar nu’udar Diretór Interinu maske ho tempu badak de’it, hafoin Diretór DNPDML Sesante Abel da Conceição husik tiha tanba asume fali kargu Administradór Munisípiu Aileu.

Dili, 08 Marsu 2021 – Relasiona ho kazu pozitivu Covid-19 rua (2) ne’ebé deteta iha área BTN II, aldeia Terra Santa, suku Madohi, postu-administrativu Dom Aleixo, Governu liuhosi Sekretáriu Estadu Komunikasaun Sosiál (SEKOMS) Mericio dos Reis Akara hato’o apelu ba komunidade hotu-hotu iha munisípiu Dili atu labele pániku, maibé presiza kolabora ho Ministériu Saúde hodi kria situasaun hakmatek atu fó tempu ba Task Force Covid-19 hala’o sira-nia servisu hodi rezolve Covid-19 ho di’ak. “Lalika pániku no hotu-hotu kolabora ho Ministériu Saúde atu ita bele kontrola situasaun ne’e no kria situasaun hakmatek hodi fó biban ba Task Force Covid-19 atu halo sira-nia servisu ho efikáz,” dehan Akara liuhosi komunikadu imprensa ida ne’ebé Timor News asesu ohin (08/3). Governante ne’e mós husu ba komunidade sira atu kumpri nafatin protokolu saúde no medida preventiva sira ne’ebé Ministériu Saúde partilla tiha ona, hanesan tenke uza máskara, fase liman beibeik ho sabaun, uza hand sanitizer, labele halibur malu iha grupu, no mantéin nafatin distánsia sosiál hodi prevene-an hosi Covid-19.

Ermera, 06 Marsu 2021 – Reitór Universidade Nasionál Timor Lorosa’e (UNTL) João Soares Martins, ho Diretór Ensinu Sekundáriu São Francisco Hatulia, Padre Natalino da Costa Soares, hamutuk ho estudante hosi Ensinu Báziku to’o Ensinu Sekundáriu São Francisco Hatulia, iha sábadu (06/3) ne’e, halo reflorestasaun hodi kuda ai-oan hamutuk atus tolu (300) iha resintu areadór Igreja Parókia São Francisco Hatulia, Ermera. Iha atividade ne’e, Reitór UNTL enkoraja estudante sira atu kontribui ba reflorestasaun tanba nia benefísiu importante tebes ba protesaun ambiente. “Imi estudante sira keta baruk atu kuda ai-oan iha ida-idak nia uma, komunidade no sosiedade, tanba bele kontribui ba hariku oxijéniu, habokur rai, haforte estrutura rai, no hamatak ambiente,” dehan Reitór UNTL. Enkuantu Padre Natalino hateten, atividade reflorestasaun ne’e ho objetivu atu tulun proteje ambiente, tanba timoroan barak mak hatoman-an ho tesi no sunu ai, maibé susar atu kuda fila-fali. Padre Natalino mós agredese no orgullu ho Reitór UNTL ne’ebé nu’udar mós Fundadór ba Ensinu Sekundáriu São Francisco, tanba marka ona prezensa iha ne’ebá hodi hala’o atividade ne’e no diskute mós asuntu balu ho autoridade eskola refere nian, inklui hasoru estudante sira.

Dili, 08 Marsu 2021 – Relasiona ho kazu Covid-19 ne’ebé deteta ona iha munisípiu Dili, tanba ne’e, ekipa hosi Ministériu Saúde halo kedas teste swab massal ba Primeiru-Ministru Taur Matan Ruak no membru Governu ka membru Konsellu Ministru sira seluk ohin (08/3) iha Ministériu Finansa, Dili, hodi deteta karik iha membru Governu balu afeta ona moras Covid-19. Teste refere ekipa saúde realiza, hafoin Primeiru-Ministru Taur Matan Ruak ho membru Konsellu Ministru sira seluk realiza tiha enkontru iha Ministériu Finansa, hodi diskute pedidu ne’ebé Sala Situasaun Sentru Integradu Jestaun Krize (SS-SIJK) hato’o relasiona ho situasaun Covid-19 iha Dili. Ho teste ida ne’e, parte saúde bele halo atendimentu saúde rápidu liután karik deteta kazu ruma hosi membru Governu sira.

Manufahi, 08 Marsu 2021 – Komandante Polísia munisípiu Manufahi, Superintendente Polísia Joni Viana das Regras, ohin (08/03), informa katak sidadaun na’in lima (5) ho sexu mane na’in tolu (3) no feto na’in rua (2), hosi munisípiu Bobonaru, tama ilegalmente iha aldeia Selihasan, suku Betanu, postu-administrativu Same. Nune’e, nia dehan, hosi na’in-5 ne’e, na’in haat (4) polísia ba foti iha domingu (07/3) kalan hodi entrega ba parte saúde no submete ba kuarentena, no na’in ida (1) fali polísia ba foti ohin dadeer-saan iha suku Letefoho, Same, hodi entrega mós ba parte saúde. Komandante ne’e apela mós ba lideransa komunitária sira atu kontinua kontrola sidadaun sira ne’ebé tama ilegalmente ba iha Manufahi, hodi submete ba kuarentena atu salva komunidade Manufahi husi Covid-19.

Dili, 08 Marsu 2021 – Konsellu MInistru aprova ona planu vasinasaun kontra Covid-19 ne’ebé aprezenta hosi Vise Primeira-Ministra no Ministra Solidariedade Sosiál no Inkluzaun (MSSI) Armanda Berta dos Santos no Komisaun Interministeriál ba Elaborasaun Koordenasaun Ezekusaun Planu Vasinasaun Kontra COVID-19, ohin (08/3), iha reuniaun ne’ebé Konsellu Ministru realiza iha Ministériu Finansa, Dili. Tuir roteiru ne’ebé aprezenta, hein katak doze dahuluk hamutuk 33.600 to’o iha Timor-Leste iha semana dahaat fulan Marsu tinan 2021 nian, no lansamentu ba faze dahuluk vasinasaun sei hahú iha semana daruak fulan Abril tinan 2021.  Nune’e, Governu prevé katak ema sira hotu ho idade 18 ba leten sei hetan vasina to’o finál tinan 2021. Vasinasaun ba menór hosi idade 18 sei hala’o iha tinan 2022, maibé ninia planifikasaun sei dependente ba rekomendasaun téknika hosi Organizasaun Mundiál ba Saúde.

Dili, 08 Marsu 2021 – Relasiona ho kazu Covid-19 ne’ebé mosu iha munisípiu Dili, Prezidénsia Repúblika (PR) foti desizaun hodi kansela serimónia lansamentu livru ho títulu ‘Buibere Hamriik Ukun Rasik-an’ ne’ebé Timor News fó sai ona antes ne’e katak atu realiza ohin (08/3) hodi selebra Loron Internasionál Feto. Tanba ne’e, PR la konsege realiza serimónia refere iha loron ohin, no data foun atu realiza hikas ne’e sei determina fali tuir evolusaun moras Covid-19 iha rai-laran no medida implementasaun Estadu Emerjénsia hosi Governu. Hosi parte Prezidénsia Repúblika nian hato’o katak, “maske serimónia ba lansamentu livru kansela, ita bele selebra nafatin Loron Internasionál Feto iha ita ida-idak nia fatin, hahú kedas hosi ita-nia uma-laran, servisu fatin no iha sosiedade atu hamutuk luta hasoru diskriminasaun oioin hasoru feto, violénsia doméstika no abuzu seksuál ne’ebé hamosu trauma oioin”.

Dili, 08 Marsu 2021 – Ministru Turizmu, Komérsiu no Indústria (MTKI) José Lucas do Carmo apela ba públiku atu labele pániku ho estoke foos tanba maske mosu pandemia Covid-19 iha Timor-Leste, maibé kompañia distribuidór sira-nia foos iha armajén sei barak hela. Ministru José  hato’o apelu ne’e ba públiku, ohin (08/3) iha edifÍsiu MTKI Bebora, Dili, hodi intervéin informasaun ne’ebé espalla katak estoke foos menus no folin sa’e maka’as tanba impaktu hosi pandemia Covid-19 ne’ebé oras ne’e kazu mosu ona iha munisípiu tolu inklui Dili. Ministru mós direitamente dada lia ho kompañia distribuidór sira, ohin iha nia knaar-fatin, no nia simu informasaun hosi sira katak estoke foos sei iha tonelada lubuk ida no kompañia distribuidór balu sira-nia foos sei tama tán mai Timor-Leste iha semana ida ne’e no iha fulan oin. Kompañia distribuidór balu esplika mós katak foos nia folin sa’e maibé entre sentavu 0.25 to’o 0.50 tanba ró ne’ebé tula mai mós hasa’e folin. Tanba ne’e, Governante ne’e husu atu públiku labele pániku ho informasaun ne’ebé espalla katak estoke foos menus.

Dili, 09 Marsu 2021 – Ministériu Saúde deteta tán kazu foun hamutuk na’in-13, no hosi 13 ne’e sia (9) iha mai hosi teste ne’ebé halo ba kontaktu sira ho kazu detetadu antes iha bairu BTN II, Tasi-Tolu, suku Madohi, postu-administrativu Dom Aleixo, na’in ida (1) tán deteta hosi kontaktu sira ho kazu ne’ebé deteta hori-sehik iha Bebonuk, no na’in tolu (3)  deteta iha fatin risku iha Ospitál Nasionál Guido Valadares (sigla portugés HNGV). “Kazu tolu iha HNGV ne’e profisionál saúde na’in ida ho nia oan na’in rua ligadu ho kazu ida ne’ebé deteta iha BTN II,” Vise Koordenadora Forsa Tarefa ba Prevensaun no Mitigasaun Surtu Covid-19 Odete da Silva Viegas informa ohin (09/3) iha CCD, Dili. Nune’e, totál pasiente Covid-19 ne’ebé oras ne’e baixa hela hamutuk na’in-48, no rekuperadu foun laiha.

Dili, 08 Marsu 2021 – Konsellu Ministru deside implementa "lockdown" ka konfinamentu obrigatóriu iha munisípiu Dili durante loron hitu (7), hahú hosi 09 Marsu ho oras 00:00 to’o 15 Marsu ho oras 23:59, ho posibilidade atu estende tán liu loron hitu. Desizaun ne’e Konsellu Ministru foti ohin (08/3) hafoin realiza enkontru iha Ministériu Finansa, Dili, hodi analiza aprezentasaun hosi Sala Situasaun kona-ba kazu Covid-19 ne’ebé mosu iha Dili no iha fatin seluk tán, no oinsá haree ba implementasaun konfinamentu. Nune’e, bandu hala’o deslokasaun hosi rai, tasi ka aérea ba munisípiu seluk, exetu iha kazu ne’ebé fundamentu ho razaun seguransa, saúde públika, umanitária ka seluk ne’ebé revela nesesária atu hala’o ba interese públiku, ne’ebé autoriza hosi Ministériu Interiór, no bandu mós atu hala’o eventu saida de’it, natureza sosiál, kulturál, desportiva no relijioza ne’ebé implika ba aglomerasaun pesoál.

Dili, 10 Abril 2021 – Sala Situasaun Sentru Integradu Jestaun Krize (SS-SIJK) relata katak ohin (10/4) rejista tán kazu Covid-19 foun na’in-61, mane na’in-30 no feto na’in-31, ne’ebé kompostu hosi na’in-54 deteta iha munisípiu Dili, na’in-1 deteta iha munisípiu Bobonaru, na’in-1 iha munisípiu Ainaru no na’in-5 iha munisípiu Ermera. Tuir informasaun ne’ebé SS-SIJK hato’o liuhosi komunikadu imprensa katak, kazu foun ne’ebé deteta iha munisípiu Bobonaru, Ainaru no Ermera ne’e sira hotu halo viájen hosi Dili mak ba munisípiu hirak ne’e. Iha mós pasiente rekuperadu foun na’in-45 ne’ebé SS-SIJK relata ohin, nune’e, totál jerál pasiente Covid-19 ne’ebé baixa hela iha Timor-Leste sa’e ba na’in-531.

Dili, 13 Marsu 2021 – Relasiona ho informasaun falsu ka HOAX ne’ebé espalla iha mídia sosiál ho títulu ‘Governu sei taka Grup WhatsApp ne’ebé halibur ema liu na’in-10 ba leten’, tanba ne’e, Governu husu ba públiku atu uza mídia sosiál ho matenek hodi promove sivilizasaun ida ne’ebé pozitivu ba nasaun Timor-Leste, haktuir publikasaun ne’ebé divulga hosi Sekretaria Estadu ba Komunikasaun Sosiál (SEKOMS) ohin (13/3). Iha publikasaun hosi SEKOMS ne’e dehan katak, ‘Governu laiha hanoin atu limita ema halo WhatsApp Grup’. Ne’e duni, informasaun ho títulu ‘Governu sei taka Grup WhatsApp ne’ebé halibur ema liu na’in-10 ba leten’ ne’e falsu totál. Publikasaun hosi SEKOMS haktuir tán, Governu defende direitu no liberdade imprensa, importante mak publikasaun sira ne’ebé publika ba tenke iha responsabilidade ho karákter edukativu, kredível, no la defama indivíduo ka instituisaun ruma. “Tempu ona ita konsidera HOAX hanesan inimigu ba povu no nasaun,” publikasaun refere temi tán.

Dili, 13 Marsu 2021 – Banku Nasionál Komérsiu Timor-Leste (sigla portugés, BNCTL) liuhosi ninia pájina ofisiál Facebook, aviza ninia kliente hotu-hotu atu labele rega fali dezinfektan ka hand sanitizer ba mákina Automated Teller Machine (ATM) nia tekladu no monitór wainhira foti osan hosi mákina. BNCTL liuhosi avizu ne’e, ameasa katak wainhira iha kliente ruma prátika hahalok ne’e no CCTV grava, BNCTL sei prosesa kliente refere tuir dalan legál inklui suspende ninia osan ne’ebé nia depozita hela iha banku. BNCTL akonsella ninia kliente sira atu rega de’it hand sanitizer ba liman antes no depois foti osan. BNCTL esplika katak wainhira rega produtu hirak ne’e ba mákina ATM mak sei estraga mákina ne'ebé ita rega ba.

Dili, 15 Marsu 2021 – Ohin (15/3) Autoridade Saúde tán kazu pozitivu Covid-19 foun hitu (7) ne’ebé kompostu hosi mane na’in lima (5) no feto na’in rua (2). Hosi kazu foun na’in hitu (7) ne’e na’in lima (5) deteta iha munisípiu Dili no na’in rua (2) iha munisípiu Vikeke. Kazu lima iha Dili ne’e kompostu hosi ida (1) iha kurentena Carla Mansion, ida (1) iha aldeia Hura, suku Motael, ida (1) iha Aldeia Terra Santa, suku Madohi, ida (1) iha aldeia Fomentu III, suku Komoro, no ida (1) iha aldeia 5 de Outubro. Enkuantu kazu foun rua (2) iha Vikeke ne’e, ekipa saúde deteta ida (1) hosi aldeia Umane Iku, Ossú de Cima, postu-administrativu Ossú, ida seluk hosi aldeia Lari, suku Afaloikai, postu-administrativu Uatulari. Iha mós pasiente rekuperadu foun lima (5) ne’ebé Ministériu Saúde rejista, nune’e totál pasiente Covid-19 ne’ebé oras ne’e baixa hela iha Timor-Leste hamutuk na’in-99.

Dili, 15 Marsu 2021 - Koordenadór Forsa-Tarefa ba Prevensaun no Mitigasaun Surtu Covid-19, Rui Maria de Araújo, informa ohin (14/3), katak entre kazu pozitivu foun 2 ne'ebé rejista iha Munisípiu Vikeke, nain ida sai hosi Dili iha loron 12 Marsu 2021 ho autorizasaun hosi Sentru Integradu Jestaun ba Krizi (sigla portugés, CIGC) hodi pasiente refere ba hakoi mate. "Laboratoriu Nasional Saúde simu 158 amostras horiseik hosi Munisípiu Vikeke. Hafoin halo análize deteta kazu pozitivu rua (2). Ida hosi Aldeia Umane Iku, Ossu de Cima, Postu Administrativu Ossú, ida seluk hosi Aldeia Lari, Suku Afaloikai, Postu Administrativu Uatulari. Nain rua ne’e hotu hosi DIli, ida primeiru sai iha dia 12 marsu ho autorizasaun CIGC atu ba hakoi mate, ida segundu ida dia 8 marsu", esplika Rui Araújo. Ekipa konjunta saúde hala’o ona atividade buka-tuir kontaktu-besik husi kazu pozitivu nain 2 refere ne’ebé mai hosi Vikeke.

Dili, 16 Marsu 2021 - Sentru Integradu Jestaun ba Krize (Sigla Portugés, CIGC) – Sala Situasaun, relasiona ho implementasaun Serka Sanitária ne’ebé limita direitu sidadaun nian hodi halo viajen hosi Kapitál Dili ba munisípiu ka hosi Munisípiu mai Kapitál Dili, CIGC disponibiliza ninia kontaktu ba públiku atu hafasil ema sira ne’ebé iha nesesidade atu viajen sai - tama kapitál Dili hodi bele submete sira nia pedidu bá kontaktu refere. Kontaktu hirak ne’e kompostu hosi Email, númeru WhatsApp no númeru ba telemóvel ne’ebé ita bele dere bá hodi konfirma fali pedidu sira ne’ebé hato’o ona.  CIGC husu ba públiku atu hato’o pedidu karik dirije ba Diretór CIGC, Brigadeiru Jenerál, João Miranda “Aluk”. Detalles informasaun kontaktu nia mak tuir mai ne’e: Email: centrointegradogestaodecrises@gmail.com WhatsApp: 77575151, 74236509 Númeru telemóvel: 77539773

Dili, 18 Marsu 2021 – Ospitál Nasionál Guido Valadares (sigla portugés HNGV) informa ohin (18/3) liuhosi divulgasaun ida katak, halo hela tratamentu ba pasiente ida ho naran Francisco F. da Silva, idade 46, ne’ebé baixa durante loron sia (9) ona iha sala internamentu, maibé laiha família ida mak ba visita to’o agora. Pasiente Francisco nia hela-fatin iha munisípiu Baukau, baixa iha enfermária Extra Bed I, HNGV, hahú hosi 09 Marsu 2021. Tanba ne’e, HNGV husu ba família ruma ne’ebé karik koñese pasiente ne’e, bele direitamente ba vizita iha fatin ne’ebé mensiona ona iha leten.

Dili, 17 Marsu 2021 – Maske nasaun balu iha Europa suspende implementasaun vasina AstraZeneca tanba mosu kazu efeitu kolaterál no mate balu hafoin pasiente simu tiha vasinasaun ho AstraZeneca, maibé Primeiru-Ministru Taur Matan Ruak hateten katak Timor-Leste nafatin avansa ho vasina AstraZeneca tanba Organizasaun Mundiál ba Saúde (OMS) iha Timor-Leste seidauk dehan katak tipu vasina refere la di’ak. “Ita-nia konselleiru boot ida rekoñesidu internasionalmente mak OMS, enkuantu OMS seidauk dehan vasina ne’e la di’ak, ita sei nafatin avansa ho AstraZeneca,” dehan Taur, iha kuarta (17/3) iha Palásiu Prezidensiál Ai-tarak Laran, Dili. Enkuantu Primeiru-Ministru Tailándia Prayut Chan-o-cha, iha semana kotuk suspende mós aplikasaun vasina AstraZeneca iha nasaun refere tanba haree ba kazu ne’ebé mosu iha nasaun balu iha Europa.

Dili, 18 Marsu 2021 – Organizasaun Mundiál ba Saúde (OMS) iha Timor-Leste, ohin (18/3), entrega apoiu reajente ba teste Covid-19 nian ba Governu Timor-Leste, hodi tulun knaar Ministériu Saúde nian atu jere no kontrola Covid-19 iha Timor-Leste. Apoiu refere entrega direita hosi Reprezentante OMS iha Timor-Leste, Arvind Mathur, ba Ministra Saúde Odete Maria Freitas Belo, iha Palácio das Cinzas, Kaikoli, Dili. Enkuantu, reajente hirak ne’ebé OMS apoia mak hanesan, PCR Covid-19 Test Kits hamutuk 10.000, QiaAMP Mini DNA Kit hamutuk PCS 40, Pediatric Anti-TB drugs-3FDC hamutuk kapsula 12.000, Beds and Matters hamutuk unidade 100, Endotracheal Suction System Close (on-line, length 60cm 12G) hamutuk PCS 175, no Endotracheal Suction System Close (on-line, length 60cm 14G) hamutuk PCS 525.

Dili, 18 Marsu 2021 – Autoridade Saúde relata katak deteta tán kazu pozitivu Covid-19 na’in-13, ne’ebé kompostu hosi mane na’in-9 no feto na’in haat-4. Hosi pasiente Covid-19 foun na’in-13 ne’e, na’in-12 deteta iha munisípiu Dili no na’in-1 iha munisípiu Vikeke.  Pasiente foun na’in-13 ne’e, Ofisiál Sentru Integradu Jestaun Krize Rui Maria de Araújo informa ohin (18/3) iha CCD, Dili, katak “idade mak entre 11-12 iha ema na’in-2 no idade entre 18-50 iha na’in-11, sintomátiku na’in-3 no asintomátiku ka la hatudu sintoma Covid-19 na’in-10”. Rui esplika, kazu foun na’in-12 iha Dili ne’e kompostu hosi na’in-2 iha suku Komoro, na’in-6 iha suku Bairu-Pité, na’in-1 iha suku Bebonuk, na’in-2 iha suku Motael, no na’in-1 iha suku Bekora. Nune’e kazu ne’ebé deteta iha Dili sa’e ba na’in-95 dezde 07 Marsu liubá, no iha Vikeke sa’e ba na’in-3 ona. Iha mós pasiente rekuperadu foun na’in-1 ne’ebé Rui relata ohin, nune’e pasiente Covid-19 ne’ebé baixa hela iha Timor-Leste oras ne’e sa’e ba na’in-119.

Dili, 12 Abril 2021: Primeiru-Ministru (PM) Taur Matan Ruak hateten, nia lamenta tebes ho situasaun ne’ebé akontese ohin (12/4) iha izolamentu Vera-Krúz, Dili, ne’ebé halo hosi Eiz Primeiru-Ministru Kay Rala Xanana Gusmão atu Governu labele haloot mate-isin Armindo Borges iha Metinaru. “Ha’u lamenta ho situasaun ohin iha Vera-Krúz, devia ser ida ne’e la akontese. Ha’u rona, ema balu komesa tuda ambulánsia no ita-nia ekipa liña frente sira, atitude ne’e sei la ajuda atu kombate moras ne’e iha ita-nia rain,” dehan Taur liuhosi komunikadu imprensa ne’ebé Timor News asesu. Nia mós enkoraja nafatin pesoál saúde sira atu kontinua hala’o servisu ho di’ak no labele ta’uk tanba Governu no Estadu sei apoia nafatin.

Dili, 22 Marsu 2021 – Ministériu Interiór (MI) prontu atu fó apoiu no servisu hamutuk ho Sekretaria Estadu ba Komunikasaun Sosiál (SEKOMS) hodi kombate HOAX ka informasaun falsu durante situasaun pandemia Covid-19 iha Timor-Leste, tanba ne’e MI sei kolabora ho Polísia Nasionál Timor-Leste (PNTL) hodi identifika no evita HOAX sira, haktuir Vise Ministru Interiór António Armindo, hafoin hasoru malu ho líder máximu SEKOMS Merício Juvinal dos Reis Akara, ohin (22/3) iha Vila-Verde, Dili, hodi diskute kona-ba estratejia atu kombate HOAX. “Ita hotu hatene katak HOAX sai ameasa boot ida, liuliu iha ambiente Covid-19 nia laran tanba ema aproveita hodi espalla informasaun falsu. Tanba ne’e koordenasaun servisu importante no hosi parte Ministériu Interiór prontu kolabora hamutuk ho PNTL, hodi identifika no evita HOAX ne’ebé espalla iha komunidade nia leet,” dehan Vise Ministru António Armindo. Enkuantu hafoin enkontru remata, Merício Akara informa katak hosi nia parte hakarak estratejia ida ne’ebé di’ak tanba ema hahú lansa informasaun barak no koko atu halo komunidade la fiar informasaun ne’ebé Governu fó sai ona. “Komunidade sira pániku ho lia falsu sira ne’e, hafoin sira ko’alia hasoru Governu bazeia ba lia falsu nune’e mosu dezentendimentu entre ita hodi la fiar malu no hakilar malu. Tanba ne’e mak la’os ko’alia de’it ho Vise MI maibé sei ko’alia mós ho Ministériu relevante seluk para tau esforsu hamutuk katak kombate HOAX ne’e servisu ita nian hotu,” dehan Akara.

Dili, 22 Marsu 2021 – Ajénsia Medikamentu Europeia (sigla inglés EMA) halo ona revizaun ba vasina ne’ebé prodúz hosi empreza farmaséutika AstraZeneca, no mai ho konkluzaun katak vasina refere seguru no efetivu tanba la asosiadu ka la hamosu risku ba konjelamentu raan, haktuir BBC News ohin (22/3). EMA halo revizaun ne’e relasiona ho kazu konjelamentu raan ne’ebé mosu foin daudauk ne’e hodi halo nasaun balu iha Europa ta’uk no suspende tiha aplikasaun vasina AstraZeneca, tanba kazu refere akontese hafoin pasiente simu tiha injesaun ho vasina AstraZeneca. “Ida ne’e vasina seguru no efetivu,” dehan Diretór Ezekutivu EMA, Emer Cooke. Enkuantu atu kontinua hikas aplikasaun AstraZeneca iha nasaun sira ne’ebé suspende tiha ne’e depende ba ida-idak nia Estadu atu deside katak wainhira mak re-inisia fali vasinasaun uza vasina AstraZeneca. Organizasaun Mundiál ba Saúde (OMS) mós nafatin husu ba nasaun sira ne’ebé sosa vasina AstraZeneca atu kontinua aplika ka uza tanba halo ona revizaun. Iha Reinu Unidu, Primeiru-Ministru Boris Johnson simu ona injesaun ho doze dahuluk vasina AstraZeneca iha sábadu (20/3) liubá, no nia enkoraja ema hotu atu tenke simu vasina hodi prevene-an hosi Covid-19.

Dili, 22 Marsu 2021: Universidade Nasionál Timor Lorosa’e (UNTL) nia Vise-Reitór ba Asuntu Akadémika no Garantia Kualidade (VAAGK), Samuel Venâncio de Sousa Freitas informa katak, UNTL nia estudante ne’ebé hela iha alojamentu ka ‘kost’ inklui mós sira ne’ebé hela iha dormitóriu oras ne’e rekolla hamutuk na’in-2625. “Totál ne’e mai hosi Departamentu ruanulu (20),” Vise-Reitór ne’e akresenta, ohin (22/3) iha Kampus Sentrál UNTL, Dili. Nia dehan katak hosi parte universidade no estrutura fakuldade sira esforsa maka’as hodi bele hetan dadus hosi estudante sira ne’ebé hela iha kost no iha dormitóriu atu bele simu apoiu hosi Governu, no kontinua husu ba estudante sira atu submete ona dokumentu ba Departamentu hodi verifika no submete ba Fakuldade. Enkuantu iha domingu (21/3) ne’e Governu hahú tiha ona distribuisaun apoiu ba estudante sira ne’ebé hela iha ‘kost’ no estuda iha ensinu superiór privadu sira iha Dili, ne’ebé implementa hosi parte Ministériu Solidariedade Sosiál no Inkluzaun servisu hamutuk ho Ministériu Ensinu Superiór, Siénsia no Kultura, nu’udar dalan ida hodi responde ba difikuldade ne’ebé estudante sira hasoru durante aplika serka sanitária iha Dili.

Dili, 22 Marsu 2021 – Ministériu Saúde ohin (22/3) rejista tán kazu foun na’in sia (9), feto hitu (7) no mane rua (2), ne’ebé kompostu hosi na’in haat (4) iha Baukau, na’in haat (4) iha Dili no na’in ida (1) iha Lautén. Kazu foun iha Lautén ne’e Ofisiál Sentru Integradu Jestaun Krize (SIJK) Rui Maria Araújo informa ohin (22/3) iha CCD, Dili katak pasiente ne’e nu’udar estudante ida ne’ebé hala’o estudu iha Universidade Orientál (UNITAL). “Nia halo viajen hosi Dili ba Lautén iha dia 18 Marsu 2021 […]. Iha Lautén nia hela iha aldeia Reisoru, suku Home, Lospalos Vila. Iha Dili nia hela iha aldeia Bedois, suku Kamea,” Rui esplika. Rui relata katak iha mós pasiente na’in haat (4) ne’ebé rekupera ona ohin, nune’e totál pasiente Covid-19 ne’ebé baixa hela iha Timor-Leste oras ne’e sa’e ba na’in-211.

Dili, 22 Marsu 2021 – Ministériu Finansa halo ona pagamentu ba kompañia fornesedór ai-hán sesta bázika hamutuk 11 ho montante orsamentu $3.316.500, tuir komunikadu imprensa ne’ebé parte Ministériu Turizmu, Komérsiu no Indústria (MTKI) divulga ohin (22/3). Iha komunikadu imprensa ne’e haktuir, “pagamentu refere halo hafoin Sekretariadu Tékniku Fundu Covid-19 simu pedidu pagamentu Sesta Bázika hamutuk 47 hosi MTKI”. Tuir planu katak Ministériu Finansa sei halo tán pagamentu ba kompañia lokál hamutuk 26 iha semana ida ne’e nia laran, tanba sira kumpri ona devér hodi ba selu sira-nia Impostu Rendimentu (Income Tax) 0,5% hosi sira-nia totál rendimentu. Enkuantu ba kompañia sanulu (10) seluk, Ministériu Finansa sei hein hela MTKI atu kompleta dokumentu sira hodi aneksa iha Sistema Government Resource Planning (GRP) molok realiza pagamentu.

Manufahi, 22 Marsu 2021 – Komandante Komandu Polísia Munisípiu Manufahi, Superintendente Joni Viana das Regras hateten katak komunidade sira iha munisípiu Manufahi uza de’it máskara wainhira sira iha situasaun ka ambiente ne’ebé eziste ka hetan parte seguransa hanesan Polísia no FALINTIL-Forsa Defeza Timor-Leste (F-FDTL). “Kuandu komunidade sira uza máskara dependente fali ba seguransa, wainhira hetan Polísia ho F-FDTL komunidade sira tau máskara. Ne’e hatudu katak komunidade nia vida iha fali seguransa nia liman,” dehan Komandante Joni, wainhira nia partisipa iha enkontru evaluasaun servisu komisaun task-force Covid-19 munisípiu Manufahi ba prevensaun transmisaun Covid-19, iha segunda (22/3) ne’e iha administrasaun munisipál Manufahi. Joni dehan, ida ne’e hatudu katak komunidade sira seidauk iha konsiénsia atu kumpri rasik protokolu saúde hodi prevene-an hosi transmisaun Covid-19. Maibé nia salienta katak parte Polísia nafatin halo aproximasaun ba komunidade sira hodi fó hanoin beibeik atu respeita no halo tuir protokolu saúde kona-ba prevensaun Covid-19.

Dili, 23 Marsu 2021 – Diretór Jerál Ministériu Solidariedade Sosiál no Inkluzaun (MSSI) Rui Manuel Gago Exposto husu ba benefisiáriu sira ne’ebé hetan apoiu foos hosi MSSI katak, karik identifika foos ruma aat entaun labele publika iha mídia, maibé kontakta ba parte MSSI hodi bele troka hikas. Diretór Rui hateten ida ne’e hodi responde ba informasaun ne’ebé espalla iha mídia sosiál iha segunda (22/3) ne’e katak MSSI distribui foos aat ba estudante iha Universidade de Dili (UNDIL). “Ami nunka hanoin atu fahe foos aat ba komunidade ka estudante sira […]. Ha’u husu ba komunidade ka estudante sira ne’ebé mak simu foos ne’e, sé karik ita-boot sira identifika iha duni foos ne’ebé aat, lalika publika iha mídia maibé kontaktu direitamente ami-nia ekipa ka bele direitamente mai iha MSSI para depois bele troka fila-fali ho foos ne’ebé haree katak di’ak,” dehan Rui, haktuir vídiu-informativu ne’ebé MSSI divulga ohin (23/3). Nia akresenta tán katak “lalika publika iha mídia tanba mídia sei la rezolve problema refere”.

Dili, 23 Marsu 2021 – Sentru Integradu Jestaun Krize haktuir iha nota imprensa ida ohin (23/03) katak, rejista tán ona kazu Covid-19 foun na’in-16, ne’ebé kompostu hosi  na’in-14 deteta iha munisípiu Dili no na’in rua (2) deteta iha munisípiu Vikeke. Hosi na’in-14 iha Dili ne’e, na’in tolu (3) iha aldeia Bidau Tokobaru 2 suku Kulu-hún, na’in sia (9) iha aldeia 20 de Setembru suku Bebonuk, na’in ida (1) iha aldeia kakeu-laran suku Bekora, no na’in ida (1) tán iha aldeia Mota-Klaran suku Bidau. Pasiente rekuperadu foun laiha, nune’e pasiente Covid-19 ne’ebé oras ne’e baixa iha Timor-Leste hamutuk na’in-227.

Manufahi, 24 Marsu 2021 – Membru FALINTIL-Forsa Defeza Timor-Leste (F-FDTL) mane na’in ida (1) ho nia feen, iha tersa (23/3) ne’e sai hosi munisípiu Dili hodi ba tama to’o iha área munisípiu Manufahi nian sein karta autorizasaun hosi Sentru Integradu Jestaun Krize (SIJK). Diretora Servisu Saúde Munisipál Manufahi, Florência Corte-Real Tilman, ohin (24/3) informa katak, membru F-FDTL ho inisiál MC ho nia feen inisiál MT ne’e tama iha área Manufahi ho objetivu atu lori susu-been ba sira-nia oan iha Same, maibé la lori karta autorizasaun hosi SIJK inkui rezutadu teste swab, tanba ne’e ekipa Komisaun Task-Force Covid-19 munisípiu Manufahi, iha tersa (23/3) kalan, lori kedas membru F-FDTL ho nia feen ne’e submete ba kuarentena iha Same, no ohin ekipa saúde haruka hikas sira na’in rua fila ba munisípiu Dili. Enkuantu aktu refere membru F-FDTL ne’e halo iha momentu ne’ebé Governu aplika hela serka sanitária iha munisípiu Dili, no bandu sidadaun sira atu halo viájen ba munisípiu seluk sein karta autorizasaun hosi SIJK inklui teste swab, tanba mosu ona kazu transmisaun Covid-19 hosi sidadaun ne’ebé sai hosi Dili ba munisípiu seluk.

Dili, 24 Marsu 2021 – Autoridade Saúde relata katak ohin (24/3) Timor-Leste rejista tán kazu Covid-19 foun hamutuk na’in-21 ne’ebé kompostu hosi 20 deteta iha munisípiu Dili no ida (1) deteta iha munisípiu Baukau. “Kazu foun 21 ne’e iha mane na’in-11, feto na’in-10, sintomátiku haat (4) no asintomátiku 17,” esplika Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste, Rui Maria de Araújo, ohin (24/3) iha CCD, Dili. Kazu 20 ne’ebé deteta iha Dili ne’e kompostu fali hosi tolu (3) iha aldeia Bidau Mota-Klaran suku Bidau Santana, hitu (7) iha aldeia 20 de Setembro suku Bebonuk, haat (4) iha aldeia Sagrada Familia suku Bidaun Santana, rua (2) iha aldeia Bekusi Sentru suku Bekora, ida (1) iha kuarententa Otél Ramelau, ida (1) iha aldeia 30 de Agosto suku Komoro, ida (1) iha aldeia Metin I suku Komoro, no ida (1) iha aldeia 02 suku Fatuhada. Iha mós pasiente rekuperadu foun ida (1) ne’ebé Rui relata, nune’e pasiente Covid-19 ne’ebé oras ne’e baixa hela iha Timor-Leste sa’e ba na’in-247.

Dili, 25 Marsu 2021 – Relasiona ho númeru pozitivu Covid-19 ne’ebé aumenta beibeik iha Timor-Leste, tanba ne’e, ekipa konjunta ne’ebé kompostu hosi Ministériu Solidariedade Sosiál no Inkluzaun (MSSI) no Ministériu Administrasaun Estatál (MAE) tuir ona formasaun ne’ebé fornese hosi parte Ministériu Saúde (MS) nian kona-ba oinsá hakoi mate-isin pasiente Covid-19 ho seguru, ne’ebé realiza ohin (25/3) iha edifísiu MSSI Kaikoli, Dili, enkuantu ba simulasaun hala’o iha Ospitál Lahane no Metinaru. Diretór Jerál MSSI Rui Manuel Exposto hateten, formasaun refere ho objetivu prinsipál mak ekipa konjunta bele iha preparasaun no koñesimentu kona-ba oinsá bele kontrola no prevene infesaun hosi mate-isin pasiente ne’ebé karik mate tanba Covid-19, wainhira hala’o serimónia fúnebre, no atu nune’e parte hosi MSSI no MAE ida-idak bele hatene ona nia papél hodi atua karik situasaun ida ne’e mosu. “Papél MSSI nian mak prepara kareta no motorista ba Carro Funerário inklui Kaisaun, papél MAE nian mak prepara rai no Covero hodi hakoi mate,” dehan Rui Exposto. Nia akresenta, Ministériu Saúde nia papél mak tau-matan ba pasiente Covid-19 wainhira sei moras hela, maibé karik mate ona entrega ba ekipa hosi MSSI no MAE hodi hakoi.

Dili, 25 Marsu 2021 – Ministériu Saúde Timor-Leste rejista tán kazu pozitivu Covid-19 na’in-22 ne’ebé kompostu hodi feto na’in-5 no mane na’in-17, na’in-21 deteta ida munisípiu Dili no na’in-1 deteta iha suku Belulik Leten, postu-administrativu Fatumea, munisípiu Kovalima, tuir relatóriu ne’ebé reprezentante autoridade saúde Timor-Leste Rui Maria de Araújo informa ohin (25/3) iha CCD, Dili. Rui esplika, kazu foun 21 iha Dili ne’e deteta iha postu-administrativu Dom Aleixo, Na’in-Feto no Kristu-Rei. Iha mós pasiente rekuperadu foun na’in-12 ne’ebé Rui relata ohin, nune’e pasiente Covid-19 ne’ebé oras ne’e baixa hela iha Timor-Leste sa’e ba na’in-257.

Dili, 26 Marsu 2021 – Polísia Tránzitu husu ba motorista sira katak durante implementasaun serka sanitária ne’e tenke nafatin lori karta kondusaun inklui mós dokumentu transporte nian wainhira halo movimentu ho transporte, tanba Polísia Tránzitu kontinua halo operasaun pasa revista ba movimentu iha tempu loron no kalan, hodi identifika motorista ne’ebé laiha karta kondusaun ka transporte nia dokumentu laiha, no asegura mós regra serka sanitária. “Ha’u hakarak informa mós ba públiku atu bele hatene katak, iha dadus asidente tráfegu hosi fulan Fevereiru nian mai ne’e hamutuk ona 130 no iha pursentu 60 mak laiha karta kondusaun. Nune’e ita atu hateten katak, asidente ne’ebé akontese maioria kauza hosi ema sira ne’ebé mak karta kondusaun laiha. Tanba ne’e mak Komandu deside operasaun pasa revista ne’e kontinua la’o hodi identifika motorista sira ne’ebé mak uza transporte tenke iha karta kondusaun”, Komandante Polísia Tránzitu Nasionál Superintendente Polísia João Belo esplika. Tanba ida ne’e mak, nia dehan katak motorista sira tenke lori karta kondusaun ho transporte nia dokumentu wainhira halo viájen. Enkuantu iha kinta (25/3) kalan Polísia Tránzitu pasa revista no halo ona aprensaun ba transporte lubuk ida ne’ebé maioria laiha dokumentu pesoál hosi motorista no dokumentu viatura.

Dili, 26 Marsu 2021 – Eiz Prezidente Repúblika Timor-Leste José Ramos-Horta hateten, nia la fiar katak VIII Governu nia programa Sesta Bázika ne’e bele ajuda rekupera ekonomia iha Timor-Leste. Horta hateten asuntu refere iha programa grande entrevista ne’ebé GMN TV realiza iha kinta (25/3) ne’e, no nia akresenta katak benefisiáriu Sesta Bázika barak mak la kontente ho programa distribuisaun ai-hán Sesta Bázika ne’e. “Ha’u ko’alia ho benefisiáriu sira, sira barak la kontente. Ita mós haree iha televizaun balu la kontente. […] ne’e ha’u la fiar,” dehan Ramos-Horta, hodi hatán ba pergunta kona-ba Sesta Bázika bele ajuda rekupera ekonomia ka lae. Nia dehan, “Sé ha’u mak kaer karik programa Sesta Bázika, ha’u la fó produtu. $25 kada fulan, $50 ba fulan rua, kada cabeça, signifika uma ida bele simu $400 ka $500. Ne’e sira bele aguenta to’o fulan tolu ka fulan lima sé (benefisiáriu) sira mak halo jestaun ba osan ne’e, no la’os fali fahe modo, fahe tomate, fahe liis, fahe foos, ne’e komplikadu tebe-tebes ba lojístika”. Nia mós prefere liu atu Governu halo diálogu ho kompañia distribuidór ai-hán Sesta Bázika atu kompañia sira mós kontribui iha momentu nasaun hasoru situasaun hanesan ne’e, liuhosi hatún sasán nia folin ba benefisiáriu sira.

Dili, 26 Marsu 2021 – Relasiona ho konfrontu ne’ebé akontese foin lalais ne’e iha kapitál Dili, nune’e, ohin (26/3) Sekretáriu Estadu Juventude no Desportu Abrão Saldanha hala’o enkontru urjente ho líder organizasaun Arte-Rituál 77 no Arte-Marsiál Kera Sakti, ho objetivu atu rona informasaun hosi organizasaun rua ne’e kona-ba konfrontu ne’ebé akontese no buka nia solusaun. “Ohin parte SEJD bolu lideransa entre Kera Sakti no Arte Rituál 77 sira mai iha ne’e atu buka solusaun, tanba ha’u preokupa liu kona-ba konfrontu ida ne’ebé akontese tiha ona iha loron hirak liubá, liuliu iha tempu pandemia Covid-19 nia laran […]. Sira rasik dehan la autoriza no la orienta sira-nia organizasaun atu halo konflitu,” dehan SEJD Abrão ohin hafoin remata enkontru iha edifísiu SEJD Lecidere, Dili. Enkuantu hosi parte 77 nian, Metre 77 Abilio Soares hateten, parte responsável la hatene kazu ne’ebé akontese foin lalais ne’e iha kapitál Dili, no nia konsidera kazu ne’e nu’udar responsabilidade individuál, maibé nia mós apela ba membru 77 sira atu hakribi violénsia no diskriminasaun. Hosi parte Kera Sakti nian, Prezidente Kera Sakti Timor-Leste Silvester Xavier Sufa hateten, organizasaun la fó autorizasaun atu nia membru sira halo violénsia. Silvester mós husu membru sira atu kontribui páz ho hakmatek tanba Timor-Leste enfrenta hela pandemia Covid-19.

Dili, 26 Marsu 2021 – Autoridade Saúde Timor-Leste informa katak rejista tán kazu pozitivu Covid-19 foun na’in-58, mane 27 no feto 31, ne’ebé kompostu hosi na’in-54 deteta iha munisípiu Dili no na’in-4 iha munisípiu Baukau. Koordenadór Forsa-Tarefa ba Prevensaun no Mitigasaun Surtu Covid-19 iha Timor-Leste, Rui Maria deAraújo informa ohin (26/3) liuhosi vídiu konferénsia katak, kazu foun 54 iha Dili ne’e kompostu hosi ida (1) deteta iha aldeia Funu Hotu (Kulu-hún), ida (1) iha aldeia Ai-mutin (Komoro), ida (1) iha aldeia Betó Oeste (Madohi), ida (1) iha aldeia 05 (Fatuhada), ida (1) iha aldeia Toko Baru 2 (Kulu-hún), ida (1) iha aldeia Bidau Manumata (Bidau Santana), ida (1) iha aldeia Fomentu II (Komoro), rua (2) iha aldeia 02 (Fatuhada), rua (2) iha aldeia Lemkari (Manleuana), hitu (7) iha aldeia 30 de Agosto (Komoro), hitu (7) iha aldeia Maukoko Mate (Bekora), sanulu resin ida (11) iha aldeia Metin-hún (Bebonuk), neen (6) iha aldeia Rosário (Komoro), haat (4) iha aldeia Mura (Santa Krúz), no ualu (8) deteta iha kuarentena lubuk ida iha Dili laran. Ho ida ne’e munisípiu Dili rejista ona kazu hamutuk na’in-292 dezde deteta iha BTN II iha loron 07 fulan Marsu liubá. Iha mós pasiente Covid-19 rekuperadu foun na’in-17, tanba ne’e totál jerál pasiente infektadu ne’ebé oras ne’e baixa hela iha Timor-Leste sa’e ba na’in-298.

Dili, 27 Marsu 2021 – Autoridade saúde relata tán kazu infektadu Covid-19 foun ema na’in-28 ne’ebé kompostu hosi mane na’in-15 no feto na’in-13. Ofisiál Sentru Integradu Jestaun Krize (SIJK) Rui Maria de Araújo informa ohin (27/3) liuhosi vídiu konferénsia katak, hosi kazu foun 28 ne’e na’in-26 deteta iha munisípiu Dili no rua (2) deteta iha munisípiu Baukau. Rui mós relata katak mós tán cluster foun tolu ne’ebé deteta iha  aldeia 04 (Fatuhada) ho kazu rua (2), aldeia Metin II (Bebonuk) ho kazu ida (1) no iha aldeia Efaka (Manleuana) ho kazu tolu (3) ne’ebé hola parte mós iha kazu foun 26 iha Dili ne’e. Iha mós pasiente rekuperadu foun rua (2) ne’ebé Rui infoma, nune’e pasiente pozitivu Covid-19 ne’ebé oras ne’e baixa hela iha Timor-Leste hamutuk na’in-324.

Dili, 27 Marsu 2021 – Prezidente Autoridade RAEOA Arsénio Bano, ohin (27/3), ofisiálmente halo lansamentu ba distribuisaun ai-hán Sesta Bázika iha RAEOA. Iha serimónia lansamentu ba programa Sesta Bázika ne’ebé realiza iha aldeia Usapi-Bela, suku Lalisuk no sub-rejiaun Pante-Makasar ne’e, Prezidente Autoridade RAEOA hateten, Sesta Bázika hanesan VIII Governu nia inisiativa ida iha ámbitu planu rekuperasaun ekonómika, ho objetivu atu tulun família sira responde ba nesesidade bázika. Enkuantu totál abitante iha aldeia refere hamutuk na’in-732, maibé abitante na’in-326 hosi uma-kain hamutuk 80 mak sei simu uluk ai-hán Sesta Bázika ne’e, no abitante 432 sei simu iha faze tuir mai. Ai-hán Sesta Bázika ne’ebé atu distribui ba komunidade sira mak kompostu hosi item 11 hanesan, foos, batar hikis, mina te’in nian, forerai, na’an karau, susu-been rahun, masin-midar, kafé, masin, sabaun no deterjente, no iha kompañia 16 mak sai nu’udar fornesedór ai-hán Sesta Bázika iha RAEOA.

Dili, 29 Marsu 2021 - Xefe Forsa Defeza Hosi Nasaun 12 halo deklarasaun konjunta ida hodi kondena aktu violentu ne’ebé militár Myanmar halo durante hamosu Golpe iha nasaun refere, no husu atu militár Myanmar hapara ona violénsia ne’e. Xefe Forsa Defeza Hosi Nasaun 12 ne’ebé halo deklarasaun konjunta ne’e mak hanesan, Austrália, Canadá, Alemaña, Grésia, Itália, Japaun, Reinu Dinamarka, Reinu Olanda, Nova Zelándia, Repúblika Korea, Reinu Unidu no Estadus Unidus Amérika (EUA). “Hanesan Xefe Defeza, ami kondena uzu forsa letál hosi militár Myanmar no sira-nia forsa seguransa seluk hasoru povu dezarmadu sira. […] Ami husu Forsa Militár Myanmar atu hapara violénsia no servisu atu restaura respeitu no kredibilidade hosi povu Myanmar ne’ebé lakon tiha ona liuhosi sira-nia asaun,” hateten iha deklarasaun konjunta ne’ebé Embaixada EUA divulga ohin (29/3). Iha deklarasaun konjunta ne’e mós hateten, militár profisionál sempre kumpri padraun konduta internasionál nian no iha responsabilidade atu proteje, la’os prejudika povu ne’ebé militár serví. Enkuantu BBC Indonézia haktuir iha domingu (28/3) ne’e katak, militár Myanmar nia aktu violentu ne’e rezulta ona vítima mate hamutuk 400 resin inklui mós labarik.

Dili, 29 Marsu 2021 – Konsellu Ministru halo reuniaun estraordináriu via vídiu-konferénsia ohin (29/3), no aprova projetu rezolusaun ba renovasaun impozisaun serka sanitária no konfinamentu domisiliáriu jerál ba populasaun iha munisípiu Baukau no Vikeke to’o tuku 23:59, loron 02 Abril 2021. Projetu renovasaun ne’e Governu aprova hafoin rona tiha aprezentasaun hosi Sentru Integradu Jestun Krize (SIJK) kona-ba situasaun epidemiolójika nasionál. Molok ne’e, Governu define ona katak implementasaun serka sanitária no konfinamentu iha Baukau no Vikeke sei remata iha 29 Marsu 2021, maibé hafoin analiza fali situasaun epidemiolójika nasionál, Konsellu Ministru deside renova fali to’o 02 Abril 2021 ho oras ne’ebé timo ona iha leten. Kona-ba regra serka sanitária, Governu mantén nafatin tuir definisaun iha rezolusaun Governu nú. 17/2021, 18/2021, 19/2021 no 20/2021 loron 15 fulan Marsu.

Dili, 29 Marsu 2021 – Prezidente Repúblika Francisco Guterres Lú Olo hato’ o ona nia mensajen ba Parlamentu Nasionál (PN) hodi husu PN nia autorizasaun atu Prezidente Repúblika bele deklara tán estensaun Estadu Emerjénsia (EE) ba Da-12 tuir pedidu hosi Governu, ne’e define ona katak sei remata iha 02 Maiu 2021. Prezidente Repúblika hato’o mensajen refere hafoin membru Konsellu Estadu no Konsellu Superiór Defeza no Seguransa hato’o tiha sira-nia rekomendasaun ba Prezidente Repúblika iha reuniaun ne’ebé hala’o ohin (29/3) iha Palásiu Prezidensiál Nicolau Lobato, Dili. Wainhira PN autoriza, EE ba Da-12 ne’e definidamente sei tama iha vigór durante loron 30 hafoin Prezidente Repúblika deklara, ne’ebé sei hahú iha 03 Abril ho oras 00:00 to’o 02 Maiu ho oras 23:59. Governu hato’o pedidu estensaun EE ne’e tanba haree ba númeru kazu iha nível nasionál ne’ebé aumenta hosi loron ba loron iha Timor-Leste.

Dili, 01 Abril 2021 – Konsellu Minsitru realiza enkontru ohin (01/4) liuhosi vídiu-konferénsia no aprova projetu rezolusaun kona-ba nafatin estende ka mantéin serka sanitária no konfinamentu domisiliáriu jerál populasaun nian iha munisípiu Dili to’o 17 Abril 2021 ho oras 23:59. Ba estensaun refere, Governu mós mantéin regra hotu-hotu ne’ebé define ona iha rezolusaun anteriór kona-ba serka sanitária no konfinamentu antes ne’e, nune’e sidadaun hotu-hotu ne’ebé hela iha Dili sei kumpri nafatin konfinamentu domisiliáriu jerál ka hela de’it iha uma. Governu mós kontinua bandu sidadaun sira atu halo sirkulasaun hosi munisípiu Dili ba munisípiu seluk no hosi munisípiu seluk ba Dili, exetu iha kazu sira ne’ebé ho fundamentu no razaun forte relasiona ho seguransa públika, saúde públika, asisténsia umanitária no importánsia ba interese públiku nian.

Dili, 03 Abril 2021 – Komunikadu imprensa hosi Sentru Integradu Jestaun Krize (SIJK) haktuir, ohin (03/4) iha pasiente Covid-19 na’in-51 mak rekupera ona, no rejista hikas mós kazu foun na’in-37 ne’ebé kompostu hosi feto na’in-12 no mane na’in-25. Hosi kazu foun refere na’in-36 deteta iha munisípiu Dili no na’in-1 deteta iha munisípiu Kovalima. “Kazu pozitivu ida (iha Kovalima) ne’e halo viajen hosi Dili iha dia 02 de Abril de 2021. Iha Dili nia hela iha Fatuhada,” haktuir iha komunikadu imprensa ne’e. Nune’e kazu Covid-19 detetadu iha Dili dezde 07 Marsu liubá to’o agora hamutuk na’in-563 ona, no iha Kovalima hamutuk na’in-20 ona dezde deteta ba dahuluk iha munisípiu refere. Tanba ne’e, totál jerál pasiente Covid-19 ne’ebé oras ne’e baixa hela iha Timor-Leste hamutuk na’in-447.

Dili, 04 Abril 2021 – Udan boot ne’ebé akontese iha munisípiu Dili dezde hori-kalan to’o oras ne’e, rezulta mota ho korente maka’as hodi lori tiha komunidade balu sira-nia uma ne’ebé harii ho kaleen no balu harii tomak ho batako iha mota laran, iha aldeia Fomentu II, suku Komoro, munisípiu Dili. Enkuantu vítima sira evakua tiha ona hosi fatin akontesimentu ba fali fatin seluk hodi asegura sira-nia vida hosi dezastre naturál refere. “Komunidade sira-nia hela-fatin mota sobu hotu […] Governu presiza haree ida ne’e,” Americo Gomes nu’udar komunidade ida iha Fomentu II informa ba Timor News ohin (04/4). Udan boot ne’ebé akontese dezde hori-kalan ne’e hamonu mós ‘bronjon’ ne’ebé Governu konstrui hodi satan mota iha Fomentu II. Iha mós komunidade balu ne’ebé informa katak, sira buka moris liuhosi peneira rai-henek iha mota Komoro maibé mota lori hotu sira-nia rai-henek ne’ebé ema seidauk sosa no husik hela iha mota laran.

Dili, 07 Abril 2021 - Eskritóriu KOICA iha Timor-Leste fornese asisténsia materiál  nesesidade urjente nian ba sentru evakuasaun Kumoro hodi ajuda família hamutuk 500 ne’ebé sira-nia uma hetan estragus impaktu hosi inundasaun iha 29 Marsu to’o 04 Abril 2021. Material hirak ne’ebé KOICA apoia mak hanesan manta 500, bee hemu botir 600, hand sanitizer 1.000 no roupa baluk hamutuk 117. Diretora KOICA iha Timor-Leste, Eunju Cha, hato'o ninia konsolasaun klean bainhira hala’o vizita iha sentru evakuasaun. KOICA kompromete karak sei buka dalan atu kontinua fó apoiu ba Governu no povu Timor-Leste iha kooperasaun ho parseiru dezenvolvimento, hodi rezolve situasaun difísil ne'ebé Timor-Leste enfrenta dadauk no hodi ajuda komunidade sira fila-fali ba iha sira-nia moris normal iha tempu badak.

Dili, 09 Abril 2021 - Kordenadór Forsa-Tarefa ba Prevensaun no Mitigasaun Surtu Covid-19 iha Timor-Leste, Rui Maria de Araújo, hodi Centro Integrado Gestão de Crises-Sala Situação nia naran, hato’o informasaun pur eskritu ba públiku katak iha detetadu foun hamutuk 70 mak rejista iha 09 Abril 2021 no rekuperadu nain 48. Entre kazu foun 70 ne’e, kazu 53 mak iha Dili no kazu 17 iha munisípiu sira seluk. Kazu 17 iha munisípiu sira mak hanesan Baucau kazu 1, Manatutu kazu 1, Kovalima kazu 13 no Lautém kazu 2. Nune’e kazu ativu to’o ohin loron (09/04) hamutuk 515. Kazu pozitivu iha Manatutu no Kovalima mai hosi sidadaun ne’ebé halo viajén hosi Dili ba munisípiu no kazu iha Lautém deteta iha kuarentena Lospalos.

Dili, 11 Abril 2021 – Governu Japaun liuhosi Japan International Cooperation Ajency (JICA) iha Timor-Leste fó apoiu emerjénsia manta hamutuk rihun liman (5.000) ba vítima hosi dezastre naturál ne’ebé akontese iha 04 Abríl liubá iha Timor-Leste kauza hosi udan boot. Apoiu refere to’o ohin (11/04) iha Aeroportu Internasionál, Dili, no entrega ofisialmente hosi Xefe Reprezentativa JICA iha Timor-Leste Goto Ko ba Governu Timor-Leste ne’ebé reprezenta hosi Sekretáriu Estadu Protesaun Sivíl (SEPS) Joaquim Gusmão.  Iha oportunidade ne’e, JICA iha Timor-Leste mós lori povu no Governu Japonés nia naran, hato’o sentidu kondolénsia no solidariedade ba vítima sira ne’ebé lakon vida no lakon sira nia hela-fatin kauza hosi dezastre naturál ne’ebé akontese iha loron hirak liubá. Japaun mós kompromete katak sei kontinua fó apoiu liuliu iha prosesu rekuperasaun infraestrutura bázika ho konseitu ‘Build Back Better’, no apoia mós dezenvolvimentu rekursu umanu iha área redusaun risku ba dezastre.

Dili, 12 Abril 2021 – Servisu Saúde Munisípiu Manufahi sei halo lansamentu ba Vasinasaun Kontra Covid-19 ho vasina AstraZeneca aban (12/4) iha Manufahi. Diretora Servisu Saúde Manufahi Florência Corte-Real Tilman informa ohin (11/4) katak, vasina AstraZeneca distribui ona hosi Dili ba Manufahi iha domingu (10/4) ne’e, no parte saúde Manufahi daudauk ne’e halo hela preparasaun ho bele lansa ona vasinasaun kontra Covid-19 aban. Diretora ne’e akresenta, ba faze dahuluk sei halo uluk vasinasaun ba autoridade no ekipa liña frente sira, no komunidade sira sei simu fali vasinasaun iha faze daruak ne’ebé sei realiza iha Jullu ka Setembru 2021 nia laran.

Dili, 12 Abril 2021 – Prezidente Parlamentu Nasionál (PPN) Aniceto Guterres Lopes husu ba sidadaun sira atu hotu-hotu halakon hanoin negativu kona-ba vasina AstraZeneca ne’ebé Governu liuhosi Ministériu Saúde aplika iha Timor-Leste hodi kontra propagasaun Covid-19. “Lori órgaun soberania ne’ebé reprezenta povu nia fatin, ho laran tomak, husu ba sidadaun hotu-hotu atu halakon hanoin negative kona-ba ai-moruk (AstraZeneca) ne’e, lalika fiar iha informasaun falsu sira ne’ebé hanaruk impaktu negative hosi virus ne’e ba ita-nia moris,” PPN hato’o ida ne’e ohin (12/4) iha Parlamentu Nasionál. Nia mós husu atu sidadaun hotu-hotu presiza fó konfiansa ba Estadu, Governu no ba pesoál saúde sira-nia esforsu hodi luta kontra Covid-19. Eiz Deputadu Bankada FRETILIN ne’e apela atu ema hotu-hotu tenke ho laran kmaan hakbesik-an hodi simu vasina ne’e. “Laiha Estadu ida, Governu ida mak halo esforsu, gasta osan hodi buka ai-moruk id aba estraga nia povu rasik,” Aniceto akresenta.

Dili, 12 Abril 2021 – Eiz Líder Rezisténsia Kay Rala Xanana Gusmão ohin (12/4) dezde dadeer-saan marka prezensa iha fatin izolamentu Covid-19 iha Vera-Krúz, Dili, ho objetivu atu ba foti mate-isin mane ida ho naran Armindo Borges tanba nia la fiar katak Armindo mate kauza hosi Covid-19. Xanana konsidera katak Covid-19 ne’e nu’udar problema ida duni iha mundu, maibé nia la fiar ho protokolu sira ne’ebé autoridade saúde Timor-Leste aplika liuliu relasiona ho Armindo Borges nia kauza mate ne’ebé parte saúde deklara katak kauza hosi Covid-19. “Ha’u la fiar Dr. Rui Araújo tanba ema moras kleur ona iha uma, (família) sira mak ne’e hotu, isin di’ak hotu, nia moras iha uma kuaze fulan ida ona, nia ba iha ospitál no mate iha ospitál, lori mai dehan fali Covid-19, ami ba hasai nia,” dehan Xanana ohin iha resintu izolamentu Vera-Krúz. Iha fatin hanesan, Ministra Saúde Odete Freitas Belo mós to’o kedas iha ne’ebá hodi hato’o razaun maibé mosu tiha ‘diskute malu’ entre Ministra ho Xanana. To’o notísia ne’e fó sai, Eiz Primeiru-Ministru no nu’udar Eiz Prezidente Repúblika ne’e sei nafatin hein mate-isin iha Izolamentu Vera-Krúz, akompaña mós hosi Padre Domingos Maubere ne’ebé foin to’o iha loro-kraik ne’e, hamutuk ho família matebian no joven lubuk ida. www.timornews.tl mós observa katak autoridade prepara hela forsa sira iha resintu Izolamentu atu hodi lori mate-isin ba hakoi iha Metinaru.

Dili, 12 Abril 2021 – Wainhira hasoru malu ho Diretór Sala Situasaun Sentru Integradu Jestaun Krize (SS-SIJK) João Miranda Aluk ohin (12/4) loro-kraik ne’e iha resintu izolamentu Vera-Krúz, Dili, Eiz Líder Rejisténsia Kay Rala Xanana Gusmão deklara, nafatin defende nia ezijénsia atu lori mate-isin Armindo Borges hosi izolamentu Vera-Krúz, Dili, hodi entrega ba família. Xanana la fó fatin ba Aluk atu tama ba izolamentu Vera-Krúz, hodi hateten katak nia prontu atu hetan tiru hosi Forsa sira. “Imi lori Forsa mai tiru mate ha’u mak imi tama [...]. Haruka forsa sira mai tiru mate tiha ha'u mak imi ba hasai (mate-isin),” dehan Xanana. Eiz Líder Rejisténsia ne’e lamenta mós ho Konselleiru Máximu Partidu KHUNTO José dos Santos Naimori nia atitude ne’ebé hatudu foin daudauk ne’e,  hodi halo sidadaun balu dúvida ho moras Covid-19. “Sr. Naimora, dehan iha pozitivu, ba tiha otél, hemu tiha tua, lori ba uma, nia feen di’ak hela. Ida ne’e moras ba mate iha ospitál ne’e mak dehan pozitivu fali. Ha’u iha kaisaun iha ne’ebá atu lori (mate-isin). Ha’u hein to’o semana ida nia dois iha ne’e mós ha’u hein iha ne’e,” dehan Xanana ba Aluk. Enkuantu SS-SIJK nafatin mantéin desizaun katak atu ba hakoi mate-isin Armindo Borges iha Metinaru.

Dili, 12 Abril 2021: Primeiru-Ministru (PM) Taur Matan Ruak bolu Reprezentante Dosente Enjeñeiru Na’in neen (6) ne’ebé lidera hosi Benjamin de Oliveira, hosi Universidade Nasionál Timor Lorosa’e (UNTL), ba iha Palásiu Governu, Dili, ohin (12/4), hodi husu sira-nia ponto de vista kona-ba kauza infraestrutura sira hetan estragus hafoin akontese inundasaun iha 04 Abríl liubá. PM Taur hateten, nia hakarak envolve Tékniku timoroan sira hosi li’ur ba iha grupu traballu ne’ebé Governu kria ne’e, nu’udar konfiansa Governu nian ba Tékniku timoroan sira, no ida ne’e nu’udar mós teste kapasidade Enjeñeiru timoroan sira-nian atu hatudu katak timoroan mós bele, molok husu apoiu tékniku internasionál nian. Enkuantu Reprezentante Enjeñeiru UNTL Benjamin hato’o agradesimentu ba konfiansa hosi PM hodi hateten katak hosi parte UNTL nian pronto kolabora ho Governu. Benjamin mós dehan, presiza iha konseitu no halo dezeñu ne’ebé di’ak ba infraestrutura, atu obra sira ne’e labele lori fali impaktu ba komunidade.

Dili, 12 Abril 2021 – Governu liuhosi Ministériu Finansa (MF) nia Sekretariadu Tékniku Fundu Covid-19, to’o ohin loron (12/4), realiza ona pagamentu ba kompañia lokál fornesedór ai-hán sesta bázika hamutuk 87 ho montante orsamentu $22.354.643, haktuir komunikadu imprensa ne’ebé MF divulga ohin (12/4). Totál númeru kompañia 87 no montante orsamentu refere sura hamutuk ho kompañia 25 no orsamentu ne’ebé MF selu ona iha fulan kotuk, ne’ebé Timor News mós publika ona. Ba kompañia sira ne’ebé seidauk hetan pagamentu, MF nafatin husu atu kompañia sira ne’e tenke kumpri devér hodi ba selu lai impostu rendimentu 0,5% hosi sira-nia totál rendimentu bazeia ba Lei Tributária haruka. Hafoin ida ne’e, kompañia sira mós tenke aprezenta resibu pagamentu impostu rendimentu ba Sekretariadu Tékniku Fundu Covid-19 atu nune’e bele hetan pagamentu.

Dili, 12 Abríl 2021 – Autoridade Saúde ohin (12/4) relata tán kazu Covid-19 foun hamutuk ema na’in-28, mane 12 no feto 16, ne’ebé kompostu hosi na’in-14 deteta iha munisípiu Dili no na’in-14 deteta iha munisípiu seluk mak hanesan, iha Bobonaru deteta na’in-1, iha Manatutu deteta na’in-2, no iha Kovalima deteta na’in-11. Kazu foun sira ne’ebé deteta iha munisípiu seluk ne’e, parte saúde relata katak, hada’et hotu hosi munisípiu Dili. Iha mós pasiente Covid-19 rekuperadu foun hamutuk na’in-29, nune’e totál pasiente ne’ebé oras ne’e baixa hela iha Timor-Leste hamutuk na’in-544.

Dili, 12 Abríl 2021 – To’o oras besik tama ba tuku 23:00 kalan, ohin (12/4), Eiz Líder Rezisténsia Kay Rala Xanana Gusmão la fila ba uma hodi deside toba iha estrada izolamentu Vera-Krúz nia oin, tanba defende nafatin nia ezijénsia atu lori mate-isin Armindo Borges iha izolamentu hodi entrega ba família. Tuir observasaun, Xanana Gusmão nia toba fatin nahe de’it biti no kulsaun mihis kór azúl ida iha estrada klaran hodi toba, enkuantu membru polísia sira mós nafatin kontrola situasaun iha resintu izolamentu. Xanana Gusmão molok ne’e deside ona katak sei la husik fatin izolamentu atu Governu labele hakoi mate-isin Armindo iha Metinaru. Enkuantu to’o oras ne’e seidauk iha solusaun loloos hosi parte Governu nian kona-ba prosesu funerál ba mate-isin ne’e, maske iha ona diskusaun entre Xanana Gusmão ho Autoridade Saúde no Seguransa balu ohin (12/4).

Dili, 12 Abril 2021 – Sekretáriu Jerál FRETILIN, Marí Alkatiri (MA), liuhosi publikasaun iha ninia pájina Facebook ofisiál fó parabéns ba Ministra Saúde ne’ebé hatudu ona ninia brani hodi defende Estadu Direitu Demokrátiku perante situasaun polémika iha Vera-Krúz relasiona ho vítima daruak Covid-19 iha Timor-Leste. “Ha’u fó Parabens ba Dra. Odete Freitas Belo, Ministra da Saúde tanba hatudu nia brani atu defende Estado de Direito Democrático, defende VIII Governo iha nia politika nebe'e loos atu fó proteksaun ba Saúde Pública iha nia kombate kontra COVID 19 iha Timor-Leste. Sé maka atu kontra polítika ida ne'e nia maka kontra duni Estadu, kontra duni povu, no lakon sentido de responsabilidade. Ba hau ida ne'e la’os novidade ona. Hakuak bot ba Dra. Odete Freitas Belo. Korajen nafatin!”, Marí hakerek iha nia perfíl pájina nian. Iha publikasaun seluk Marí Alkatiri husu atu sidadaun hotu-hotu defende polítika órgaun soberania sira nia kontra tentativa atu hamonu estadu, Governu ka órgaun soberania sira seluk. Nia mós hein katak hein katak seguransa no defeza sei kumpri sira nia misaun hodi proteje povu hosi Covid-19 ho korajén tomak.

Dili, 13 Abril 2021 – Tama ba loron daruak hosi protestu ne’ebé Eiz Líder Rejisténsia Kay Rala Xanana Gusmão halo iha izolamentu Vera-Krúz, Dili, kona-ba mate-isin Armindo Borges, ohin (13/4) dadeer-saan besik tama ba tuku 9:00, Xefe Estadu Maiór Tenente Jenerál Lere Anan Timur hasoru malu ho Xanana Gusmão hodi husu atu entrega problema refere ba nia mak rezolve maibé Xanana rejeita. “Sé maun sei konfia nafatin ha’u, entrega problema ne’e ha’u rezolve, maun ba haree nasaun nian, mate ita hakoi, mate hakoi,” dehan Lere ba Xanana. Maibé, Xanana rejeita hodi dehan, “nasaun nian Dr. Lú Olo iha ne’ebá ona iha nasaun, Dr. Aniceto iha Parlamentu, Jenerál Taur iha Governu. Nasaun sira mak kaer, ha’u la kaer buat ida […]. Ha’u só lori mate ne’e ha’u rasik ba hakoi tiha iha nia fatin mak ha’u fila ba uma”. Polémika ne’e mosu tanba Xanana Gusmão ho família hosi matebian Armindo la konkorda katak matebian Armindo mate kauza hosi Covid-19, nune’e, sira lakohi atu Governu hakoi iha Metinaru.

Dili, 13 Abril 2021 – Veteranu luta rezisténsia Reis Kadalak ohin (13/4) besik tuku 11:00 hasoru malu ho Eiz Primeiru-Ministru Kay Rala Xanana Gusmão iha resintu izolamentu Vera-Krúz, Dili, hodi hato’o nia lamentasaun no hirus tanba hori-kalan Xanana Gusmão toba fali iha estrada klaran to’o dadeer, hodi hein atu foti mate-isin Armindo Borges entrega ba família tanba parte família la fiar katak Armindo Borges mate kauza hosi Covid-19. “Hori-kalan maun toba aat, maun toba aat ne’e mak ha’u mai iha ne’e. Toba fali iha estrada klaran ne’e, ne’e ha’u la simu, ha’u la simu. […] Ita-boot nia fatin loloos mak iha uma mewah sira,” dehan Kadalak ba Xanana. Iha fatin hanesan, Reis Kadalak afirma katak nia lakon konfiansa ba informasaun kona-ba ezisténsia Covid-19 iha Timor-Leste hodi hateten, “Covid-19 laiha”. Enkuantu hosi parte Saúde to’o oras ne’e kontinua relata kazu Covid-19 foun sira ne’ebé deteta. Parte Saúde mós hetan korajen hosi Primeiru-Ministru Taur Matan Ruak ne’ebé husu atu pesoál saúde sira nafatin hala’o knaar no labele ta’uk presaun sira. To’o oras ne’e polémika refere seidauk iha solusaun, nune’e, Xanana Gusmão mós seidauk hasees-an hosi izolamentu tanba nia deside no dehan ona katak, “ha’u foti mate-isin ha’u ba hakoi rasik mak ha’u fila ba uma. Governu atu mai hasai mate-isin, tiru mate tiha ha’u mak ba hasai”.

Dili, 13 Abril 2021 – Pasiente ida ho naran Clara Fátima de Jesus, hosi munisípiu Ermera, foin mak partus iha segunda (12/4) ne’e no baixa hela iha Ospitál Nasionál Guido Valadares (sigla portugés HNGV) to’o agora família ruma seidauk ba vizita. Tuir informasaun divulgadu hosi HNGV ohin (13/4) katak, pasiente refere partus iha segunda ne’e iha CHC Komoro, maibé haree katak bebé ho kondisaun grave, nune’e deside hodi halo fali transferénsia ba HNGV. HNGV deskreve, bebé nia inan Clara Fátima baixa iha Enfermária NIFAS-HNGV no bebé baixa iha Enfermária Perinatolojia-HNGV, dezde loron segunda (12/4). “ba maluk ka família sira ne’ebé koñese señora ne’e, halo favór bele direitamente mai […] hodi halo vizita,” akresentadu iha divulgasaun refere.

Dili, 13 Abril 2021 – Sentru Integradu Jestaun Krize (SIJK) relata liuhosi komunikadu imprensa divulgadu katak, ohin (13/4) rejista tán kazu foun hamutuk na’in-12, ho sexu mane na’in-4 no feto na’in-8. Kazu 12 ne’e na’in-7 deteta iha munisípiu Dili, na’in-1 ida iha munisípiu Aileu, na’in-4 iha munisípiu Likisá, no sira hotu 100% asintomátiku ka laiha sintoma Covid-19. Pasiente rekuperadu foun loron ohin nian laiha, nune’e pasiente Covid-19 ne’ebé oras ne’e baixa hela iha Timor-Leste sa’e ba na’in-556.

Dili, 13 Abríl 2021 – Liuhosi infografia ida ne’ebé divulga ohin (13/4), Organizasaun Mundiál Saúde (sigla inglés WHO) iha Timor-Leste esplika katak, Covid-19 dala-barak da’et hosi ema ida ba ema seluk, maibé bele da’et mós ba ema liuhosi telemóvel no sasán sira seluk ne’ebé kontamidadu ona ho virus refere. “Sé ita kaer sasán ruma ne’ebé kontaminadu (Covid-19) no depois kaer fali ita-nia oin ka ema seluk nia oin, ida ne’e bele fó risku ba ita atu hetan moras (Covid-19),” deskreve infografia refere. Enkuantu sasán sira seluk tán ne’ebé bele kontaminadu ho Covid-19 no fó risku atu transmite fali moras ne’e ba ema mak hanesan, lapizeira, portátil (inglés laptop) no mouse, butaun on/off sira eletrisidade nian no butaun teknolójiku seluk iha didin lolon, kaer-fatin iha odamatan, tissue no seluk tán, ho razaun tanba ema sempre halo kontaktu fíziku troka malu ho sasán hirak ne'e. Tanba ne’e, WHO iha Timor-Leste nafatin husu ba sidadaun hotu-hotu atu kontinua kumpri regra prevensaun Covid-19 hanesan fase liman beibeik, evita kaer oin no seluk tán tuir informasaun ne’ebé Ministériu Saúde partilla ona.

Dili, 14 Abríl 2021 – Governu Repúblika Korea kontribui $100.000 hodi tulun vítima sira hosi inundasaun ne’ebé akontese iha Timor-Leste iha 04 Abríl liubá. Apoiu refere Embaixadór Korea iha Timor-Leste, Kim Jeong-ho, entrega direitamente ba Sekretáriu Estadu Protesaun Sivíl (SEPS) Joaquim Gusmão, ohin (14/3) iha Kaikoli, Dili. Hafoin entrega, Diretór Intershop HonSeu Seonk hateten, la’os osan de’it, maibé komunidade koreanu ne’ebé hela iha Timor-Leste mós ho inisiativa rasik hodi kontribui tán nesesidade bázika balu ne’ebé entrega mós ba SEPS. “Apoiu ne’ebé ami fó hodi tulun vítima inundasaun sira, ami la sura maibé ami fó tuir kbiit ne’ebé ami iha,” dehan Diretór HonSeu. SEPS Joaquim Gusmão ne’ebé simu direita apoiu hirak ne’e, hato’o nia agradesimentu ba Embaixadór Korea iha Timor-Leste ho nia ekipa tulun ona Governu Timor-Leste hodi rekupera situasaun vítima sira nian.

Dili, 14 Abríl 2021 – Hafoin hasoru tiha Eiz Komandante En Xefe FALINTIL Kay Rala Xanana Gusmão ohin (14/4) iha izolamentu Vera-Krúz, Dili, Prezidente Konsellu Kombatente Libertasaun Nasionál (KKLN) Vidal de Jesus ‘Riak Leman’ husu ba Governu atu entrega mate-isin Armindo Borges iha izolamentu ba família mak hakoi rasik. “Uluk ami iha ai-laran, ami-nia komandante boot mak nia (Xanana), ami-nia maun boot mak nia. Tanba ne’e mak ami mai vizita nia. […] Maun boot Lú Olo (Prezidente Repúblika Francisco Guterres Lú Olo), maun boot Taur (Primeiru-Ministru Taur Matan Ruak), tuir loloos ne’e sira na’in tolu hamutuk tiha para ko’alia. Buat mate ne’e buat simples ida, entrega de’it ba família mós di’ak, ha’u hanoin buat simples oan ida hela […]. Ita tenke komprende mós família sira tanba ita Timór ne’e ita iha ita-nia kultura. Ita kuandu mate ida ita tenke selu ida ne’e selu ida ne’ebá, depois ita lori mákina ka eskavatór ne’e ba hi’it soe de’it tún ba rai-ku’ak ne’e keta halo mate ne’e babeur fali ita, ita sai aat hotu. Ami-nia hakarak ne’e mak entrega ba família […] entrega ba família ba, prontu família ba hakoi ona loos ona,” dehan Riak Leman. Prezidente KKLN ne’e akresenta, entrega ba família ne’e la’os katak atu dezakredita ona Estadu, maibé Estadu nia servisu la’o nafatin. Enkuantu to’o ohin (14/4) kalan Xanana Gusmão kontinua hein no toba iha izolamentu Vera-Krúz tanba nia defende nafatin nia desizaun katak tenke entrega mate-isin Armindo Borges ba família ho razaun família la fiar katak Armindo Borges mate tanba Covid-19, maibé seidauk iha solusaun loloos hosi parte Governu.

Dili, 14 Abríl 2021 – Konsellu Ministru hala’o reuniaun ohin (14/4) iha Palásiu Governu, Dili, no deside hodi halo aprovasaun ba projetu rezolusaun Governu nian hodi kontinua estende impozisaun serka sanitária iha munisípiu Dili, Baukau no Vikeke to’o 02 Maiu 2021. Governu deside impoin mós serka sanitária iha munisípiu Ermera, Kovalima no Ainaru to’o 02 Maiu 2021. Desizaun refere Governu foti hafoin rona tiha aprezentasaun ohin hosi Sala Situasaun kona-ba pontu situasaun epidemiolójika Covid-19 iha Timor-Leste.

Dili, 14 Abril 2021 – Liuhosi projetu rezolusaun Governu nian ne’ebé aprova ohin (14/4) iha reuniaun Konsellu Ministru ne’ebé hala’o iha Palásiu Governu, Dili, Governu deside impoin serka sanitária iha munisípiu tolu no estende serka sanitária iha munisípiu neen to’o 02 Maiu, nune’e kontinua bandu sirkulasaun ka movimentu transporte hosi munisípiu afeitadu sira ba munisípiu seluk  no RAEOA. Desizaun hirak ne’e deside hafoin Sala Situasaun aprezenta tiha situasaun epidemiolójika Covid-19 iha Timor-Leste iha reuniaun Konsellu Ministru ne’e. Kona-ba movimentu transporte entre munisípiu ne’e, Governu fó exesaun ba ema ne’ebé iha duni nesesidadde ho fundamentu forte tanba razaun sira hanesan seguransa públika, saúde públika, asisténsia umanitária, manutensaun sistema sira abastesimentu públiku ka ba realizasaun interese públiku nian.

Dili, 14 Abril 2021 – Ministru Prezidénsia Konsellu Ministru Fidelis Magalhães informa katak Primeiru-Ministru Taur Matan Ruak no Sentru Integradu Jestaun Krize (SIJK) mak sei deside solusaun kona-ba polémika ne’ebé akontese relasiona ho mate-isin Armindo Borges iha izolamentu Vera-Krúz, Dili. “Ne’e asuntu tékniku ne’ebé mak kabe ba iha Sentru Integradu Jestaun Krize (SIJK) mak halo desizaun sira bazeia ba protokolu ne’ebé estabelese. Sé mak depois sei pronunsia informasaun hirak kona-ba asuntu espesífiku ida ne’e? mak Sentru Integradu Jestaun Krize (SIJK) no Sr. Primeiru-Ministru rasik, tanba SIJK ne’e nia ulun mak Primeiru-Ministru rasik. […] Informasaun kona-ba asuntu ida ne’e sei mai hosi Sr. Primeiru-Ministru no SIJK,” dehan Fidelis ohin (14/4) kalan iha Palásiu Governu, Dili, hodi responde ba pergunta hosi jornalista kona-ba desizaun ba mate-isin Armindo Borges. Família matebian diskorda katak Armindo Borges mate tanba kauza hosi Covid-19, nune’e, hetan asaun protestu hosi família matebian hamutuk ho Eiz Líder Rejisténsia Kay Rala Xanana Gusmão, hodi toba iha resintu izolamentu Vera-Krúz durante kalan tolu ona tanba hakarak atu foti mate-isin entrega ba família ba hakoi rasik. Eiz Komandante En Xefe FALINTIL ne’e hateten, parte saúde hala’o servisú la ho loloos tanba ne’e komunidade barak dezakredita ezisténsia Covid-19. Enkuantu Primeiru-Ministru Taur iha segunda foin daudauk ne’e enkoraja nafatin pesoál saúde sira atu kontinua hala’o knaar ho didi’ak.

Dili, 15 Abril 2021 – Governu liuhosi Diretór Sala Situasaun João Miranda ‘Aluk’ ho ekipa ohin (15/4) meiudia ne’e hasoru malu ho Eiz Líder Rezisténsia Kay Rala Xanana Gusmão iha izolamentu Vera-Krúz, Dili, hodi entrega mate isin Armindo Borges ba família. “Ba Sentru Integradu (Sentru Integradu Jestaun Krize (SIJK)) ami agradese tebe-tebes,” dehan Xanana ba Aluk ho ekipa. Xanana mós hateten, asaun ne’ebé nia ho família halo iha izolamentu Vera-Krúz ne’e nu’udar asaun sívika no la’os violentu. Nia dehan, hosi nia parte ho família kontente ho desizaun ida ne’e maibé la’os kontente tanba manán ona iha disputa mate-isin refere. “Ami kontente la’os tanba manán tiha ita-boot sira, lae […] laiha ida manán laiha ida lakon […] obrigadu, obrigadu,” Xanana ko’alia ho tanis. Hafoin konversa, parte saúde hasai mate-isin hodi tau ba kaixaun ne’ebé Xanana prepara tiha ona, tula ba kareta funeráriu hodi ba hakoi iha semitériu ne’ebé família hili rasik. Ba prosesu funeral nian, SIJK husu atu kumpri nafatin medida preventiva Covid-19 hodi evita transmisaun moras ne’e entre ema ida ba ema seluk.

Manufahi, 15 Abril 2021 – Saúde munisípiu Manufahi ohin (15/4) halo ona lansamentu ba vasinasaun kontra Covid-19 ho vasina AstraZeneca, iha Administrasaun Manufahi. Serimónia lansamentu ne’e hahú ho lia-na’in sira-nia hamulak hodi husu forsa no kbiit hosi Maromak no Lulik Manufahi nian tuir kultura, atu satan povu Manufahi hosi Covid-19. Hafoin rematak hamulak, Diretora Servisu Saúde Manufahi Florencia Corte-Reál Tilman husu ba komunidade Manufahi atu labele ta’uk partisipa iha vasinasaun refere, tanba to’o oras ne’e timoroan iha liña frente hamutuk 4.121 mak simu ona vasinasaun, no la hatudu reasaun ne’ebé grave. Iha fatin hanesan, Administradór munisípiu Manufahi Arantes Isaac Sarmento mós husu ba komunidade sira atu tenke simu vasinasaun hodi hakotu tiha transmisaun lokál Covid-19 iha Timor-Leste, atu bele kontribui ba movimentu rekuperasaun ekonómika família no nasaun nian. Tuir loloos planu ba lansamentu vasinasaun iha Manufahi ne’e atu realiza iha 13 Abríl liubá, maibé preparasaun seidauk hotu nune’e deside realiza hikas iha loron ohin.

Dili, 15 Abríl 2021 – Provedoria ba Direitu Umanu no Justisa (PDHJ) liuhosi komunikadu imprensa divulgadu ohin (15/4), husu ba líder sira ho membru órgaun soberania, instituisaun públika no seguransa atu labele fó-sai mensajen ba públiku ho ameasa atu uza forsa armada, polísia no forsa seguransa sira ho forma la proporsionál. “Evita fó-sai mensajen ba públiku ho ameasa violasaun direitu umanu. (Evita) mensajen ne’ebé enkoraja podér polítiku (forsa armada, polísia no forsa seguransa sira) atu uza forsa ho forma la proporsionál, la tuir kritéria legál hodi viola direitu fundamentál ne’ebé garantidu no bele rezulta responsabilidade kriminál,” deskreve iha PDHJ nia komunikadu imprensa ne’e. Hosi parte PDHJ akresenta, sira rekoñese gravidade hosi krize saúde kauza hosi surtu Covid-19 no rekoñese katak Estadu tenke foti medida sira hodi responde ba kalamidade públika ne’ebé Timor-Leste hasoru, maibé medida sira ba prevensaun tenke nesesáriu no proporsionál.

Dili, 15 Abríl 2021: Primeiru-Ministru (PM) Taur Matan Ruak husu deskulpa ba família matebian dahuluk ne’ebé mate ho Covid-19 no hakoi iha Metinaru, Dili, tuir protokolu saúde nian. PM Taur hato’o deskulpa ne’e relasiona ho mate-isin Armindo Borges ne’ebé la hakoi iha Metinaru tuir protokolu saúde nian hanesan matebian dahuluk hosi Covid-19, maibé Governu entrega tiha ba família hodi ba hakoi rasik iha semitériu ne’ebé sira hili. “Ha’u husu deskulpa ba família sira liuliu ida ne’ebé hakoi uluk, balu dehan hakoi ladún di’ak, laiha dignidade, ba ida ne’e ha’u husu deskulpa ba família,” dehan PM Taur ohin (15/4) iha Palásiu Prezidensiál, Dili. Eiz Prezidente Repúblika ne’e mós husu komprensaun hosi família matebian dahuluk ne’ebé mate ho Covid-19 atu tau komunidade sira-nia saúde nu’udar prioridade.

Dili, 15 Abril 2021: Primeiru-Ministru (PM) Taur Matan Ruak husu atu labele fó sala ba malu karik desizaun kona-ba prosesu funerál mate-isin Armindo Borges ne’e lori risku ruma. “Iha tempu hirak ne’e ha’u mós jere, tenta jere pozisaun saúde sira nian, pozisaun ema hotu-hotu nian, para ké desizaun ida ne’e sai ema hotu-hotu kontente, maibé nia labele lori risku mai ita. Karik aban bainrua iha risku, labele dehan Matan Ruak mak halo sala ka Maun Xanana mak halo sala, maibé ita hotu sei asume nia risku iha aban bainrua karik iha problema ruma […]. Ita iha parte ida hakoi matebian sira ho dignidade maibé parte seluk ita tenke proteje sidadaun sira ne’ebé moris para labele hetan infesaun,” dehan Primeiru-Ministru ohin (15/4) iha Palásiu Prezidensiál, Dili, hafoin hasoru malu ho Prezidente Repúblika Francisco Guterres Lú Olo. Hafoin Eiz Líder Rezisténsia Kay Rala Xanana Gusmão ho família matebian Armindo Borges halo protestu iha izolamentu Vera-Krúz, Dili, durante loron tolu ho objetivu atu hasai mate-isin Armindo Borges hodi entrega ba família tanba dezakredita katak nia mate ho Covid-19, nune’e, ohin Governu deside entrega mate-isin Armindo Borges ba família hodi ba hakoi iha semitériu ne’ebé família indika mak iha Manleuana, Dili, maibé Governu husu katak prosesu funerál presiza la’o ho medida preventiva Covid-19.

Dili, 15 Abril 2021: Hafoin hasoru malu ho Prezidente Repúblika Francisco Guterres Lú Olo iha kinta (15/4) ne’e, Primeiru-Ministru Taur Matan Ruak informa katak to’o iha kuarta (14/4) ne’e Governu rejista totál família hamutuk 25.709 mak afetadu hosi dezastre naturál inundasaun no rai-halai ne’ebé akontese iha 04 Abríl liubá iha Timor-Leste. “Dezastre naturál ne’e lori terus barak loos ba ita. Ami informa ba S. Exa. Prezidente Repúblika katak, ida daudauk to’o horisehik (14/4) ita iha família hamutuk 25.709 mak afetadu no ohin bele aumenta tán. Ne’e primeira-véz mak família barak hetan hanesan ne’e. iha Dili família 11.035 mak afetadu […] balu halo esforsu hamoos fila-fali uma maibé balu seidauk,” Primeiru-Ministru informa iha Palásiu Prezidensiál, Dili. Nia akresenta, to’o oras ne’e Governu mós rejista vítima mate hosi dezastre naturál refere hamutuk na’in-36 no na’in-9 mak lakon. Eiz Prezidente Repúblika ne’e dehan katak iha mós infraestrutura lubuk ida ne’ebé hetan estragus, tanba ne’e parte Governu prepara no diskute hela orsamentu ba planu rekontrusaun.

Manufahi, 16 Abril 2021 – Parte Saúde deteta estudante na’in-12 hosi kuarentena Orbo, postu-administrativu Same, munisípiu Manufahi, mak pozitivu Covid-19 maibé estudante hirak ne’e lakohi atu parte saúde transporta sira ba fatin izolamentu Tasi-Tolu, Dili. Diretora Servisu Saúde Manufahi Florencia Corte-Reál Tilman, ohin (16/4) informa iha Manufahi katak, estudante na’in-192 ne’ebé halo viajen hosi Dili mak oras ne’e iha kurentena Orbo Same, médiku sira halo teste SWAB hodi haruka ba Dili, no rezultadu hatudu katak iha estudante na’in-12 mak pozitivu Covid-19, kompostu hosi feto na’in-9 no mane na’in-3. “estudante na’in-12 ne’e ohin atu transporta ba fatin izolamentu iha Dili, maibé mosu dezentendimentu hosi estudante sira inklui inan-aman balu la konkorda atu transporta ba fatin izolamentu iha Dili,” Diretora ne’e akresenta. Tanba ne’e, nia liga kedas ba Administradór Manufahi Arantes Isaac Sarmento mai iha fatin kuarentena Orbo hodi halo negosiasaun ho estudante no inan-aman sira no ikus mai konsege hetan solusaun katak estudante na’in-12 ne’e transfere de’it ba fatin izolamentu iha Kajerna Polísia Manufahi iha suku Holarua, Same. Diretora Florencia esplika, parte saúde deside tranporta estudante na’in-12 ne’e ba izolamentu iha Dili tanba fatin izolamentu iha Kajerna Polísia Manufahi iha Holarua ne’e fasilidade la kompletu hanesan kulsaun laiha, maibé estudante no inan-aman sira lakohi, tanba ne’e inan-aman sira konkorda atu aranja rasik kulsaun hodi fasilita sira-nia oan iha fatin izolamentu Same nian.

Dili, 20 Abril 2021 – Relasiona ho insidente ida ne’ebé akontese iha kuarentena aeroportu Kovalima iha 17 Abril liubá hodi hakanek médiku ida, nune’e, Porta-vóz Komandu Polísia Nasioná Timor-Leste (PNTL) Superintendente Xefe Arnaldo de Araújo ohin (20/4) informa katak PNTL Kovalima detéin ona suspeitu na’in ida ne’ebé halo reasaun hodi hakanek médiku ne’e. “Oras ne’e daudauk PNTL munisípiu Kovalima detéin ona suspeitu na’in ida ne’ebé halo reasaun iha insidente ne’e hodi halo prosesu investigasaun tuir mai,” dehan Arnaldo de Araújo, iha Kaikoli, Dili. Nia haktuir kronolojia hodi kazu ne’e katak, iha 17 Abril liubá ekipa saúde Kovalima lori rezultadu teste swab ba sidadaun sira ne’ebé halo kuarentena iha aeroportu Kovalima. Iha ne’ebá deteta katak sidadaun ida mak hetan pozitivu, maibé sidadaun balu iha kuarentena sente ladún satisfáz ho rezultadu refere no hahú hatudu asaun asaltu ba ekipa saúde. Sidadaun  sira ne’e dúvida tanba ema ida de’it mak pozitivu no seluk rezultadu negativu hotu. “Ho ida ne’e mak maluk balu hosi pasiente Covid-19 nian ida mak halo reasaun hasoru ekipa saúde ida ne’e hodi hakanek médiku ida,” Arnaldo akresenta.

Dili, 20 Abril 2021 – Sentru Integradu Jestaun Krize (SIJK) liuhosi komunikadu imprensa ba loron ohin (20/4) nian, relata katak rejista tán kazu pozitivu Covid-19 foun na’in-84, ne’ebé kompostu hosi feto na’in-39 no mane na’in-45, asintomátiku 76 no sintomátiku 8. SIJK akresenta, hosi kazu foun 84 ne’e na’in-73 deteta iha munisípiu Dili no na’in-11 deteta iha munisípiu sira seluk. Iha mós pasiente rekuperadu foun hamutuk na’in-32 ne’ebé SIJK relata, nune’e totál pasiente Covid-19 ne’ebé oras ne’e baixa hela iha Timor-Leste hamutuk na’in-725.

Dili, 20 Abril 2021 – Universidade Nasionál Timor Lorosa’e (UNTL) pretende atu realiza graduasaun online iha fulan Maiu tinan 2021 ba finalista hamutuk na’in-633 hosi kontinjente tinan 2020 nian. Informasaun ne’e divulgadu liuhosi karta ofisiál ho referénsia nú. 002/UNTL/VRAAGQ/IV/2021 ne’ebé sai hosi Gabinete Vise-Reitór ba Asuntu Akadémiku no Garantia ba Kualidade (VRAAGQ sigla portugés) iha tersa (20/4) ne’e. “UNTL pretende realiza Graduação Virtuál (Online) ba nia finalista na’in-633, hosi kontinjente 2020 nian, iha fulan Maiu 2021,” deskreve iha karta refere. Iha karta ne’e esplika, planu refere UNTL pretende tanba haree ba imposibilidade atu realiza Graduasaun Prezensiál hanesan baibain durante períodu pandemia ne’ebé kauza hosi Covid-19. Tanba ne’e parte VRAAGQ solisita dirijente kada fakuldade atu rekolla dadus finalista ne’ebé aseita atu adere ba Gradusaun Virtuál.

Dili, 21 Abril 2021 – Konsellu Ministru realiza reuniaun ohin (21/4) iha Palásiu Governu, Dili, no deside ona hodi propoin ba Prezidente Repúblika Francisco Guterres Lú Olo atu deklara tán renovasaun Estadu Emerjénsia (EE) ba dala-13, ba loron tolunulu tán. Proposta refere Governu hato’o ba Prezidente Repúblika tanba haree ba evolusaun preokupante hosi situasaun epidemiolójika no proliferasaun ba kazu sira ne’ebé rejista ona hosi kontájiu Covid-19 nian. Estensaun EE ne’e ho objetivu hodi limita sidadaun sira-nia direitu no garantia fundamentál balu, atu  Governu bele hala’o knaar hodi evita no neutraliza risku sira hosi propagasaun Covid-19 atu proteje saúde públika no iha kbiit atu hatán ba Sistema Nasionál Saúde nian.

Manufahi, 21 Abril 2021 – Servisu Saúde munisípiu Manufahi ohin (21/4) evakua estudante na’in-11 iha Kuarentena Polo UNTL Saúde Same ba fatin izolamentu Kajerna Polísia Holarua, Same, tanba rezultadu swab hatudu katak sira pozitivu Covid-19. Diretora Servisu Saúde Manufahi Florencia Corte-Reál Tilman informa ohin katak, estudante hirak ne’e halo viájen hosi Dili ba Same iha fulan ida ne’e nia laran, no kumpri kuarentena iha Polo UNTL Saúde Same, depois parte saúde halo swab ba sira no rezultadu teste relata ohin katak na’in-11 pozitivu Covid-19. Nia akresenta, daudauk ne’e estudante na’in-24 ona mak pozitivu Covid-19 iha Manufahi, kompostu hosi na’in-13 deteta iha kuarentena Orbo Same no na’in-11 deteta iha kuarentena Polo UNTL Saúde Same.

Dili, 22 Abril 2021 – Hafoin hasoru malu ho Primeiru-Ministru Taur Matan Ruak ohin (22/4) iha Palásiu Governu, Dili, Embaixadór Xina iha Timor-Leste Xiao Jianguo informa katak Governu Xina konkorda atu apoia vasina Sinovac ne’ebé prodúz iha Xina ho doze 100.000 ba Timor-Leste hodi luta kontra Covid-19. Embaixadór Jianguo hateten, Governu Xina simu pedidu hosi Timor-Leste kona-ba apoiu vasina ne’e tanba haree ba relasaun tradisionál no fraternal entre nasaun rua ne’e. Jianguo dehan, vasina refere sei to’o iha Timor-Leste iha tempu badak no nia mós espera katak ida ne’e bele haforsa abilidade timoroan nian iha kombate Covid-19 no fasilita prosesu rekuperasaun ekonómika ho lalais. Primeiru-Ministru agradese ba Xina nia firmeza no konsisténsia hodi apoia nafatin Timor-Leste la’os de’it iha luta kontra Covid-19 maibé mós iha prosesu naruk hosi luta ba independénsia no dezenvolvimentu nasionál.

Dili, 22 Abril 2021 – Sentru Integradu Jestaun Krize (SIJK) ohin (22/4) relata kazu pozitivu Covid-19 foun na’in-148 iha Timor-Leste, ho sexu mane na’in-79 no feto na’in-69, sintomátiku na’in-7 no asintomátiku na’in-141. Hosi kazu foun 148 ne’e na’in-118 deteta iha munisípiu Dili no na’in-30 deteta iha munisípiu seluk, tuir SIJK relata liuhosi komunikadu imprensa ne'ebe Timor News asesu ohin. Iha mós pasiente rekuperadu foun na’in-35 ne’ebé SIJK relata, nune’e pasiente Covid-19 ne’ebé oras ne’e baixa hela iha Timor-Leste hamutuk na’in-862.

Dili, 26 Abril 2021 – Konsellu Estadu (KE) no Konsellu Superiór Defeza no Seguransa (KSDS) konkorda atu Prezidente Repúblika (PR) Francisco Guterres Lú Olo deklara estensaun Estadu Emerjénsia (EE) ba dala-13 ba loron tolunulu (30) tán, ne’ebé sei tama iha vigor hosi 03 Maiu oras 00:00 to’o 01 Juñu 2021 oras 23:59, tanba haree ba kazu konfirmadu iha Timor-Leste ne’ebé nia númeru aumenta hosi loron ba loron. Hafoin hasoru malu ohin (26/4) iha Palásiu Prezidensiál, Dili, KE no KSDS rekompenda ba PR Lú Olo atu husu Parlamentu Nasionál nia autorizasaun hodi deklara tán EE ba dala-13 tuir Governu nia pedidu. “Ohin diskute ona konsellu rua rekomenda ona atu hatutan pedidu Governu nian ba Parlamentu Nasionál,” dehan Xefe Casa Sivíl Prezidénsia Repúblika, Francisco Maria de Vasconcelos ba imprensa. Enkuantu pedidu estensaun EE ne’e, tuir parte Governu nian katak atu bele implementa medida preventiva nesesária tomak hodi proteje populasaun hosi Covid-19.

Dili, 26 Abril 2021 – Sidadaun hamutuk na’in-40 ne’ebé kumpri kuarentena iha rezidénsia Tinolina, Same, munisípiu Manufahi, halai sai hotu iha sábadu (24/6) kalan tanba la satizfáz ho rezultadu swab no kondisaun hela-fatin ne’ebé sira uza, informa Porta-vóz Komandu Polísia Nasionál Timor-Leste (PNTL) Superintendente Xefe Arnaldo de Araújo ohin (26/4) iha Kaikoli, Dili. Nia haktuir, iha sábadu kalan servisu saúde munisipál fó sai rezultadu swab ba sidadaun na’in-140 iha kuarentena Urahou ho rezultadu negativu hotu no rezultadu swab ba na’in-40 iha kuarentena rezidénsia Tinolina ne’e na’in-8 mak pozitivu. Hafoin ida ne’e sidadaun sira hahú halai sai hotu hosi kuarentena rezidénsia Tinolina, maibé nia akresenta, PNTL manufahi asegura ona sidadaun hirak ne’e hodi lori fila ba kumpri kuarentena, no balu familia mak lori ba entrega. Oras ne'e sidadaun sira ne'e balu mos fila hikas fali ba uma ona. “Sidadaun na’in-8 (ne’ebé pozitivu) sei kontinua kumpri kuarentena hodi halo observasaun no tratamentu saúde maibé na’in-32 ne’ebé negativu agora fila ona ba uma, agora daudauk ne’e situasaun kontroladu la’o ho di’ak,” Arnaldo akresenta. Porta-vóz ne’e apela mós ba sidadaun sira ne’ebé atu fila ba munisípiu maibé teste pozitivu Covid-19, tenke koopera ho parte saúde hodi bele prevene propagasaun Covid-19.

Dili, 28 Abril 2021 – Prezidente Repúblika (PR) Francisco Guterres Lú Olo nomeia Alfonso Lopes nu’udar Prokuradór Jerál Repúblika foun hodi troka hikas José Ximenes ne’ebé asume ona kargu Prokuradór Jerál Repúblika durante períodu rua no mandate ba daruak nian remata ohin (28/4). Alfonso Lopes antes ne’e asume kargu nu’udar Adjuntu Prokuradór Jerál Repúblika, tanba ne’e, liuhosi dekretu 21/2021, 28 Abril, Prezidente Repúblika ezonera Alfonso Lopes hosi kargu refere nune’e bele asume pozisaun Prokuradór Jerál Repúblika. Tuir planu, Alfonso Lopes sei simu posse iha loron 29 Abril 2021, tuku 09:00 dadeer, iha Palásiu Prezidensiál Nicolau Lobato, Dili.

Dili, 29 Abril 2021 – Sentru Integradu Jestaun Krize (SIJK) relata tán kazu pozitivu Covid-19 foun na’in-66, kompostu hosi mane na’in-42 no feto na’in-24, asintomátiku na’in-56 no sintomátiku na’in-10, haktuir komunikadu imprensa atualizadu ba loron ohin (29/4) nian ne’ebé Timor News asesu. “kazu foun ne’ebé relata ohin 66, (deteta) iha (munisípiu) Dili hotu,” dehan iha komunikadu imprensa ne’e. Iha mós pasiente rekuperadu foun hamutuk na’in-47 ne’ebé SIJK relata ohin, nune’e kazu ativu ka pasiente ne’ebé oras ne’e baixa hela iha izolamentu hamutuk na’in-1.123.

Dili, 30 Abril 2021 – Diresaun Nasionál Meteorolojia no Jeofízika (sigla portugés DNMG) Timor-Leste halo observasaun klima ba loron ohin (30/4) nian liuhosi satellite meteorolójiku Hamawari-8, nota katak oras ne’e daudauk kondisaun atmosférika parsialmente instavel ka maioria kalohan taka kuaze iha teritóriu Timor-Leste, nune’e iha posibilidade atu akontese udan ho intensidade fraku ba moderadu iha kualkér momentu. DNMG nia previzaun ba parte loro-kraik iha loron ohin nian mak, kondisaun atmosférika kontinua instavel ka maioria kalohan sei taka nafatin, no posível atu rezulta udan moderadu prinsipalmente iha parte foho sira. Iha mós posibilidade atu akontese eventu anin huu ho velosidade fraku-forte iha teritóriu laran ne’ebé ho diresaun variável. Tanba ne’e, DNMG husu ba viajante sira ne’ebé desloka ba munisípiu sira hodi hala’o atividade esensiál ruma atu nafatin tau atensaun ba eventu ida ne’e, kontinua hadook-an hosi fatin risku, hanesan ai-hún boot, liña eletrisidade, mota no seluk tán, hodi evita-an hosi dezastre.

Dili, 01 Maiu 2021 – Sentru Integradu Jestaun Krize (SIJK) ohin (01/5) relata kazu pozitivu Covid-19 foun hamutuk na’in-120 kompostu hosi mane na’in-62 no feto na’in-58, no asintomátiku na’in-114, tuir komunikadu imprensa ne’ebé Timor News asesu. Hosi totál númeru kazu foun ne’e, SIJK informa katak na’in-116 deteta iha munisípiu Díli, na’in-2 iha Baukau, na’in-1 iha Lautén no na’in-1 tán iha Likisá. Iha mós pasiente rekuperadu foun hamutuk na’in-43 ne’ebé SIJK relata ba loron ohin, nune’e totál pasiente Covid-19 ne’ebé baixa hela iha Timor-Leste oras ne’e iha 1239.

Dili, 03 Maiu 2021 – Relasiona ho selebrasaun loron mundiál Liberdade Imprensa nian ne’ebé monu iha 03 Maiu, VIII Governu hato’o kongratulasaun ba profisionál komunikasaun sosiál hotu-hotu iha Timor-Leste, no komprometidu atu promove beibeik dezenvolvimentu setór komunikasaun sosiál iha Timor-Leste. “Governu Timor-Leste liuhosi Ministériu ba Asuntu Parlamentár no Komunikasaun Sosiál (MAPKOMS) kongratula profisionál sira komunikasaun sosiál nian no timoroan hotu-hotu iha okaziaun selebrasaun loron mundiál liberdade imprensa nian, ne’ebé mundu tomak selebra iha loron 03 fulan Maiu […] Governu Konstitusionál da-VIII kontinu komprometidu atu promove beibeik dezenvolvimentu setór komunikasaun sosiál nian no dezenvolvimentu ba ninia padraun profisionál sira,” MAPKOMS hato’o liuhosi komunikadu imprensa divulgadu ohin (03/5). Iha komunikadu imprensa ne’e temi katak, Índise Mundiál kona-ba Liberdade Imprensa tinan ida ne’e nian ne’ebé partilla ona hosi Asosiasaun Reporter sira, hatuur Timor-Leste nu’udar nasaun ida ne’ebé hetan klasifikasaun di’ak liu iha Sudeste Aziátiku nian relasiona ho ‘nível liberdade nian ne’ebé fó ba jornalista sira’.

Dili, 06 Maiu 2021 – Sentru Integradu Jestaun Krize (SIJK) ohin (06/5) relata kazu Covid-19 foun hamutuk na’in-84, kompostu hosi feto na’in-30 no mane na’in-54. “65 (deteta) iha Dili, 19 iha munisípiu seluk […] Husi totál kazu detetadu foun ohin, hirak ho idade menus hosi 12 iha na’in-3, ho idade entre 12-59 iha na’in-80, ho idade 60 ba leten iha na’in-1,” deskreve iha komunikadu imprensa ne’ebé www.timornews.tl asesu ohin. Iha mós pasiente rekuperadu hamutuk na’in-81 ne’ebé SIJK relata ohin, tanba ne’e pasiente ne’ebé oras ne’e baixa hela iha Timor-Leste hamutuk na’in-1.417.

Dili, 07 Maiu 2021 – Sentru Integradu Jestaun Krize (SIJK) relata kazu pozitivu Covid-19 foun hamutuk na’in-95 ohin (07/5), kompostu hosi mane na’in-57 no feto na’in-38, no kazu hirak ne’e deteta hotu iha munisípiu Dili.
“Hosi totál kazu detetadu foun ohin, hirak ho idade menus hosi 12 iha na’in-6, ho idade entre 12-59 na’in-86, no idade liu 60 hamutuk na’in-3,” SIJK esplika iha komunikadu imprensa divulgadu ohin.
Iha mós pasiente rekuperadu foun hamutuk na’in-147 ne’ebé SIJK relata, nune’e pasiente ne’ebé oras ne’e baixa hela iha Timor-Leste hamutuk na’in-1365.

